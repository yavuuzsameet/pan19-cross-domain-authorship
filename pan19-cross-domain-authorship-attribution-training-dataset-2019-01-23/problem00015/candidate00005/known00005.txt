, quasi fossero una  mamma e il suo bambino, tanto piccolo – davvero – è haido, e più minuscolo  ancora quando si raggomitola tra le coperte.  Tornai qualche giorno più tardi. Aveva ancora una tosse  tremenda, ma stava abbastanza bene da esasperare la moglie con quei suoi  irresistibili infantilismi; avvolto in un plaid, nei fatti, giocava con la  playstation e fumava senza prestare attenzione all’inevitabile incompatibilità  di una simile operazione con il suo raffreddore. Fu molto felice di vedermi,  credo, anche perché gli davo una scusa per sottrarsi al plotone di Megumi. Tra  una chiacchiera e l’altra venne il resto: mi confessò, cioè, che era rimasto ad  aspettare Tetsuya, ma Ogawa non si era proprio visto.  ‘Pensi che sia scemo?’ mi disse. In verità ho pensato  fosse migliore di molti di noi, perché tra le sue priorità c’erano sentimenti  che i soldi di solito fanno dimenticare.  Ci perdemmo di vista per un po’; lavoravamo entrambi e  lavoravamo duro. haido era sempre più spesso all’estero, dove la sua popolarità  era vertiginosa. A volte mi capitava di pensare che fosse una specie di fuga, la  sua; da Tetsuya, soprattutto. Se fosse andato in luoghi in cui tetsu non poteva  esistere in alcun caso, forse, credeva di potersi mettere il cuore in pace. Non  è solo, haido: ho già detto che è una persona affascinante e carina, dunque in  grado di attrarre gli altri. Però è anche vero che tende a radicarsi, e le  radici più profonde del suo ego sono in Ogawa. Non può essere altrimenti.  Il duemiladue, del resto, fu in un certo senso l’anno di  tetsu. Lavorò molto, raggiunse un buon successo, i suoi PV avevano un’ottima  visibilità e anche il suo seguito si faceva più convinto. Come se non bastasse,  il naufragio della sua storia con la Mochida riempì brutte pagine di gossip per  parecchio, facendogli una pubblicità non richiesta ma senz’altro utile. Ebbi  modo di vederlo in parecchie circostanze; al contrario di haido, sembrava più  giovane, molto sereno e più rilassato di come lo ricordavo. Si era concesso  qualche bel viaggio all’estero, aveva fatto shopping a Roma e a Milano, la sua  condizione di single non gli pesava – e in ogni caso non era come haido;  anche se gli avesse fatto male il cuore, per certo non l’avrebbe confidato a  nessuno. Neppure a un compagno di squadra.  Era il ritratto di un trentenne rampante, avviato a una  luminosa carriera e ben determinato a puntare in alto. Sempre più in alto.  Da che l’ho conosciuto, del resto, Tetsuya mi ha sempre dato  l’aria d’essere proprio come i grattacieli che adora: un piano più in alto degli  altri. Se non ha il talento, ha però l’ambizione giusta. Se anche quella non  basta, stringe i denti, chiude gli occhi e si getta senza paura nell’ennesima  prova. Non è un cattivo perdente, ma soprattutto è uno straordinario vincente;  per questo, di solito, non sta simpatico ai fan più giovani. Bisogna crescere un  po’ per capire quanto sia difficile vivere alla Ogawa e quanto bisogno ci sia di  quelli come lui.  Con tetsu ho sempre avuto un magnifico rapporto. Pensandoci  bene – non so perché – sono sempre andato d’accordo tanto con Ogawa che con  Takarai, che pure sono due personalità opposte. Evidentemente, in un modo o  nell’altro, Ken e io siamo quelli che bilanciano i loro estremi. Proprio perché  c’è sempre stata affinità, tetsu è stato amichevole, simpatico, rilassato, per  nulla incline alla recriminazione o alla critica. Mi ero dimenticato di quanto  fosse piacevole, con il suo sorriso pronto e il suo cinismo un po’ caustico, l’autoironia  con cui sapeva guardarsi e lo sguardo disincantato con cui ti raccontava il  mondo, o l’entusiasmo con cui poteva riassumerti una replica di Evangelion.  Non sembrava il cattivo della situazione: a ben vedere, anzi,  non lo era per niente.  tetsu era il più giovane di noi. Era il leader. Per dieci  anni aveva subito pressioni feroci. Aveva perso un amico, un batterista e la  faccia per uno scandalo di cui non aveva colpa. Non aveva dormito per giorni,  aveva lavorato per trecentosessantasei giorni su trecentosessantacinque, ci  aveva fatto da manager e da balia, senza aspettarsi un grazie, subendo anzi gli  scazzi, gli imprevisti, qualunque fortunale ci fosse capitato addosso.  Non aveva mai perso le staffe – non quanto avrebbe dovuto.  Usava il futuro senza paura. Tutto questo per dieci anni, forse troppi per la  pazienza di chiunque. Se haido non ha paura della propria fragilità – dunque ti  costringe a impietosirti – tetsu tace; forse preferisce essere condannato che  non assolto per compassione. È un uomo complicato non meno di Takarai, insomma.  Non meno infelice per lo stesso motivo.  Di haido non disse nulla; non lo nominò nemmeno, come se non  fosse un termine rilevante, per quanto pure dovesse farci i conti dalle parti  dell’Oricon. Non so perché, di sicuro non per invidia. tetsu non invidia  nessuno: ammira. Il che è profondamente diverso.  Credo che haido l’abbia ferito in qualche modo, senz’altro