mostrarti malleabile e tenero davanti a due occhi che trafiggono come lame  acuminate. E quegli occhi, così belli e così unici, posati su di te aumentano  una vertigine che non sai neppure se chiamare fisica. Bella da perdersi e  perderti. Vorresti rispondere a tono alla sua arroganza, ma ti manca il fiato,  come molli pure sono le gambe. Stai cadendo: il cielo si allontana come una  macchia indistinta, punticchiata di colori che non dovrebbero appartenergli.



Vegeta.
Vegeta.



Vegeta.

Vegeta.

Ti chiama ancora. Non smette di farlo. Il tuo nome sulle sue  labbra non ha più il sapore della morte, della sconfitta e della perdita.  Profuma anzi di nuovo e di emozioni che non comprendi. A farlo, probabilmente,  proveresti pietà e vergogna profonda per quello che sei diventato. Non riconosci  la tua voce, mentre le chiedi di lasciarti. E l’umana forse pensa che tu ti  riferisca al momento presente, a un abbraccio intriso del suo odore.

È stupida e non comprende niente. È bella: e quella sua  meravigliosa essenza è la chiave di ciò che ti perde. Senza rimedio. Cieca a non  realizzarlo. Dunque le chiedi di lasciarti. Non ascolti quasi la sua replica.  Parla di te e forse di voi. Perché all’improvviso ti sembra fondamentale  cogliere un simile accento e dargli un significato? Comunque hai paura: dunque  resta il tuo lasciami. Non lo fa.

Dall’azzurro al nero è un passaggio talmente repentino da  lasciare storditi: come lo è il profumo di lei. Qualcosa di talmente intenso e  buono da farti perdere la ragione. Vorresti possederla: debole e querula com’è.  Eppure talmente straordinaria e forte d’averti piegato con due occhi che  sembrano laghi estivi e un sorriso indimenticabile.

 

 

Bulma Briefs aveva ascoltato imbronciata il verdetto di un  medico che, poco ma sicuro, non aveva capito assolutamente nulla della  situazione, ma sentiva probabilmente il dovere di darsi un tono almeno  professionale con cui giustificare la propria presenza. Un po’ come sua madre,  in fin dei conti, che pure esauriva la propria superfluità nel piangere sul  latte versato o lamentarsi per qualcosa che, poco ma sicuro, vedeva solo lei.

Bulma Briefs era pienamente consapevole della punturina  dolorosa che, di quando in quando, le percuoteva il petto in robuste stilettate,  ma ancora si diceva che poteva tollerarlo e fingere il tutto si risolvesse nel  coacervo disorganizzato delle emozioni di quel giorno. Poteva smettere di  guardare quel corpo inerte annegato in un’orgia di bianco, ad esempio, e  scoprire d’essere ancora se stessa. Oppure poteva sedersi al fianco di lui,  spiarne e patirne ogni respiro, fino a scegliere d’entrare nei suoi sogni e non  allontanarsene neppure se costretta con la forza. V’era la pervicacia di  un’ossessione incancrenita in lei. Abbastanza perché non avesse alcun bisogno di  porsi ulteriori interrogativi per una risposta ch’era già data.

“D’accordo,” aveva mormorato stringendo leggermente le dita  del saiyan. “Abbiamo un problema, Vegeta. Credo di essere impazzita fino al  punto d’innamorarmi di te. Cosa dobbiamo fare?”

Neppure per un momento aveva pensato fosse un monologo  puerile e inconcludente, affidato al silenzio di un altro abbandono. Non poteva  farlo perché pensare si collocava molto oltre la linea di guardia del suo  perspicuo interesse. In compenso non aveva alcun dubbio in merito alla  ripartizione delle responsabilità e al fatto che, volente o nolente, qualcuno avrebbe dovuto alleggerire la sua pena.



Ricambiandola e niente di meno.



Ricambiandola e niente di meno.

 

Nella nebbia lattiginosa e indistinta dei fantasmi della  coscienza, lo sfolgorare dell’odio del nemico è più intenso che mai. Lo insegui  sperando di coglierlo, fosse pure per una stolida contaminazione, ma ti sfugge  senza che tu possa davvero avvicinarti. Il buio che ti circonda e ti fa pensare  alla morte non concede pace alla coscienza, alimentando incubi che vorresti  cavalcare, trovando una ragione per il tuo sentirti così drammaticamente  sbilanciato e fuori fuoco. Così sconfitto e così inesorabilmente lontano da una  meta che sembra preclusa unicamente a te. Chissà per quale perverso motivo. E  spaventato corri entro le maglie centrifughe di un vicolo cieco, come a volte,  da cucciolo, nella selva ordinata di un guardaroba in cui eri il più piccolo e  insulso di tutti, senza il tuo tridente, ma già con denti affilati per  ammazzare.

La lacrima che scende piano – e qualcuno raccoglierà, ma  tu non lo sai – non è dolore e neppure nostalgia. Sai piangere solo di  rabbia, perché la rabbia è il sentimento più forte che la storia ti ha lasciato,  rubando tutto il resto.

Sei feroce, scontento, devastato, stanco. Chiudi gli occhi  alla ricerca di te stesso e lo trovi nelle parole che hanno dato metro e  stabilità al tuo esistere sino a questo giorno. Tuo padre ha una lunga coda  fulva e un buon odore di carne bruciata. Non conosci nulla di migliore  dell’impressione persistente della Morte che aleggia su di voi, in tempi non  abbastanza maturi da lasciar intendere che la morte non si fermerà affatto: e vi  inghiottirà.

Il Re mostra fiero le capsule di scarto che affolleranno  l’Universo, fecondando la storia della violenza dei Saiyajin. Ti ricorda che tu  non ci sei, né capiterà mai: perché sei orgoglio e vanto della stirpe. Sei  qualcuno