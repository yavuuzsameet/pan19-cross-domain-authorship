sue emozioni, quelle di Vesper, quelle di Lacros, le emozioni di tutti.

Senza sapere bene come esprimersi, la Veggente l’aveva presa per mano e aveva sorriso. Erano sulla terrazza della villa di Vesper, sdraiate a prendere il sole su due sdraio gemelle dalla forma insolita, e Vesper aveva guardato quella mano minuta, pallida e sottile che aveva preso la sua e si era messa a sedere perché simili gesti d’affetto al di fuori della camera da letto non erano da Manila.

«Sono contenta che la sfida l’abbia vinta tu» aveva detto la Veggente, senza guardarla, parandosi gli occhi con il braccio per schermarsi dal sole o forse dalla vista della sua consorte.

«In che senso? Quale sfida?» Vesper era caduta dal pero, senza capire esattamente a cosa si riferisse Manila.

«Nel senso che sono felice di avere sposato te, alla fine».

«Oh, sono felice anche io» aveva risposto lei, anche se dal suo tono era chiaro che non aveva assolutamente capito cosa Manila volesse dirle e la Veggente aveva scosso il capo esasperata, si era alzata e l’aveva baciata con delicatezza. Quindi era arrossita e aveva nascosto il viso tra i seni di sua moglie, che era scoppiata a ridere accarezzandole il capo; ed era una risata così piena di vita, di felicità, di aspettative che Manila aveva sorriso contro la sua pelle e Vesper, accorgendosene, le aveva accarezzato il capo e aveva sussurrato piano, di modo che solo lei potesse accorgersene, «Anche io, Manila, anche io».

E da lì era stato tutto in discesa. Certo non che fosse stato tutto perfetto, la perfezione non esisteva nel Polyverso – a meno che non si domandasse ad Abilene, e Vesper aveva imparato molto presto a non farlo mai – ma sicuramente si poteva andare molto vicini a una felicità profonda e quasi assoluta. E quando Manila era rimasta incinta Vesper aveva pensato che le sarebbe venuto un infarto per la gioia; aveva imparato ad accettare questo sentimento in modo così completo che col tempo aveva smesso di fingere che non le importasse niente, soprattutto con le persone che considerava parte della famiglia. Solo con loro, però, non con gli altri, non in società, non all’esterno; per il resto del mondo era sempre Vesper, superficiale, volitiva come il Crepuscolo, bellissima e vuota, fredda come il ghiaccio, incapace di affetto reale. Non aveva importanza cosa pensassero gli altri, proprio come non aveva importanza che quel bambino non fosse suo – e comunque non si sarebbe di certo fatta impiantare un pene per inseminare Manila, che scomodità – ma di Metacomet, perché lui era di casa. E le loro serate a tre erano parte di una routine a cui Vesper non voleva e non aveva mai voluto rinunciare, a suo modo gli voleva bene, lo amava in modo diverso da come amava Manila, ma era parte della famiglia, della loro famiglia. Ed erano stati disfunzionali da subito e strani e assurdi, ma si appartenevano e si volevano bene.

Poi era nata Celestia e tutto era cambiato perché avevano dovuto modificare le loro vite per adeguarsi alle necessità di un bambino e non un bambino qualunque, una piccola veggente, una futura reggente del Polyverso. Che poi Celestia era sempre stata molto più di quello e Vesper aveva aspettato con pazienza che lo capisse da sola, che si accettasse, e lo aveva fatto senza intromettersi, garantendole una presenza costante e sicura e accompagnando sua madre nel percorso di crescita, di cambiamento.

E così Celestia era diventata Celes ed era stato fortunato, perché c’era stata Abilene ad aiutarlo a cercare di farlo sentire a suo agio, a insegnargli come accettarsi; allo stesso modo Vesper era stata lì per Manila, e non perché Manila non fosse in grado di capire, era sempre stata la pronta a farlo e lo aveva sempre fatto, il problema era che la Veggente non aveva filtri, non aveva filtro tra il cervello e la bocca e spesso le verità che le uscivano erano formulate in modo scomodo, fastidioso, quasi irritante. Mancava di tatto e non era una cosa che potevano, né volevano permettersi – né Vesper, né Metacomet – quando si trattava di Celes.

«È solo che non vorrei che ci fossero dei problemi» le aveva confidato una sera Manila «Sai con i poteri da veggente».

«Tesoro, se i poteri da veggente sei riuscita a conservarli tu senza distruggere nessuna Landa e senza farli scappare lasciandoti impotente in mezzo a una delle guerre che tu stessa avevi causato, beh… qualcosa mi dice che Celes starà benissimo».

Manila aveva riso e le aveva tirato una gomitata nel costato.

 

E Dei! Come le manca ora quella risata, come le manca il sorriso sghembo di Manila, il suo tono squillante e sarcastico, il modo di guardare Celes come se tutto il Polyverso ruotasse attorno a lui. Le mancano le serate trascorse assieme, loro due, Metacomet, Celes a raccontare aneddoti del loro passato a quel ragazzo che è un po’ figlio di tutti e tre, che li guarda e scuote il capo mentre gli brillano gli occhi pensando ai viaggi che potrà compiere e le persone che potrà incontrare su pianeti si cui ancora non conosce l’esistenza e angoli remote di Lande lontane.

Certo, Vesper lo sa, Celes ora preferirebbe