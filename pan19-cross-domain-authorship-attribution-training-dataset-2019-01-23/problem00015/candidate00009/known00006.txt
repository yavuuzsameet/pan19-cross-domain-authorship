in un "ieri" di una vita fa.

 
J – Jean Valjean
Aveva cambiato così tante identità, nella sua precedente esistenza, che ritrovarsi ancora una volta a decidere chi essere, se Jean Valjean o una personalità che si era costruita successivamente, era quasi ironico.
Non aveva mai avuto problemi col sentirsi Agathe, e se c'era qualcosa di scomodo nel far convivere Jean e Agathe era dalla parte di Valjean, e non in quella della piccola Fournier. La questione dell'identità di genere non la turbava troppo, perché si sentiva perfettamente sia ragazza che uomo. Quello che la preoccupava era non capire mai realmente chi fosse. La sua anima era costantemente divisa in due.

 
K – Karma
Era una diversa partizione rispetto a quella che aveva vissuto come Valjean. Non si trattava più di due istinti che si combattevano, com'erano stati quello selvatico di scappare contrastato dall'altro istinto, che più di ogni altra cosa preferiva salvarsi l'anima.
Ogni tanto si ritrovava ad essere paranoica. Rivedeva nelle sue azioni o in certi suoi atteggiamenti caratteristiche di Valjean o il carattere di Agathe, e si domandava seriamente chi lei fosse tra i due, e quanto avere nella mente i ricordi di entrambi avesse condizionato la sua vita. Passò i suoi diciassette anni a domandarsi cosa volesse da lei Dio.

 
L – Longevità
Fu in quel periodo che Agathe cominciò a domandarsi quanto a lungo sarebbe vissuta. Non le aveva mai dato troppo fastidio l'idea di morire, perché era sempre stata troppo occupata a domandarsi perché Dio l'avesse fatta vivere una seconda volta, ma la questione era diventata personale quando aveva realizzato che probabilmente c'erano altri come lei, nel mondo, e che forse Cosette era tra questi. E se la sua bambina fosse stata, in quel momento, in un corpo di un vecchio che stava per andarsene? E se non fosse ancora nata? Come avrebbe fatto a ritrovarla, a contattarla in qualche modo?

 
M – Madrepatria
Quando compì diciotto anni e finì il liceo, partì immediatamente per Parigi, lasciando Clermont e i parenti con la promessa di tornare ogni mese. Diede i suoi esami alla Sorbonne senza l'ambizione di trovare un posto di lavoro prestigioso subito dopo. Le capitò qualche amante, ragazze e ragazzi, ma nessuno dei quali con cui condividere più che una simpatia o un'amicizia. Cominciò ad avere degli amici e si cercò un lavoro.
Viveva con la speranza che Cosette, se era nuovamente in vita e se si ricordava di lui, decidesse di tornare a Parigi, dove avevano vissuto insieme per così tanto.

 
N – Nomi
Interrogava spesso Dio sul perché della sua condizione. Passò anni di sconforto, convivendo con il pensiero d'essere sola al mondo, e che non avrebbe mai più rivisto sua figlia. Aveva messo degli annunci su internet, facendo passare la ricerca di "Euphrasie Cosette Fauchelevent" come una richiesta d'aiuto per trovare una normale persona scomparsa. Ogni giovedì appendeva gli stessi annunci in giro per la città. Ne aveva fatti alcuni anche per Fantine e pochi altri. Alla fine della giornata, rimaneva da sola con in mano solo una manciata di nomi che non significavano nulla per nessun altro che non fosse lei.

 
O – Occasione
Era convinta che la sua seconda vita fosse un'occasione che Dio le aveva donato, ma a volte credere di poter avere la possibilità di ritrovare qualcuno come lei era difficile.
Dopo la laurea, cercò un lavoro che le potesse piacere, sempre a Parigi, e si ritrovò davanti a un vecchio negozio di fiori non lontano da Montmatre. I proprietari erano decisi a vendere e, visto che Agathe non poteva permettersi il costo dell'intero stabile e di tutti i permessi che avrebbe dovuto richiedere, lasciò la camera che aveva preso in affitto e si trasferì nel piccolo monolocale sopra al negozio.

 
P – Possibile
Chiese i soldi ai suoi genitori e sbrigò la burocrazia man mano, rimodernando ben poco al principio la struttura della fioristeria. La spesa fu comunque cospicua. Nella sua precedente vita aveva costruito piccole imprese e fatto rifiorire una città – contribuendo così ad aiutare anche quelle vicine. Si affidò quindi all'istinto per gli affari di Jean, cercando di mettere da parte il più possibile le preoccupazioni di Agathe. Imparare nuovamente a curare delle piante la fece sentire sempre più vicina alla sua vita precedente. Amava quel lavoro, amava mettere le mani nella terra. Sentirsi nuovamente Fauchelevent faceva sembrare tutto possibile.

 
Q – Qualcuno
Chiamò quindi il negozio come il cognome che aveva preso al tempo in cui era un giardiniere, fiduciosa che Cosette, un giorno, vedesse l'insegna e capisse.
Gli orari di lavoro si trasformarono quindi in momenti di speranza e di quieta attesa. Il vicinato e i clienti cominciarono a chiamarla Mademoiselle Agathe, nella stessa modalità in cui i cittadini di Montreuil una volta l'avevano battezzato Papà Madeleine.
Ma, di tutti i clienti affezionati che le capitavano in negozio, mai nessuno sembrava un’anima che lei avesse conosciuto come Jean Valjean. Fu solo nei suoi ventisei anni che entrò un vero Qualcuno.

 
R – Reduci
Appena i suoi occhi si fissarono in quelli di lui, seppe chi si trovava davanti. Javert era in un corpo di donna, ma conservava ancora le spalle diritte, un mento sporgente e una certa rigidità nel modo