a cui aveva rinunciato per risanare le ferite di qualcuno che non voleva essere medicato, mentre i cumulonembi fuori dalla finestra cercavano di soffocare il cielo.

Strinse il pugno un paio di volte, sentendo il formicolio del suo arto anestetizzato dalla scossa: vide i capillari in superficie disegnare piccole vie di sangue laddove la mano di lui l’aveva tenuta ferma e il chakra s’era fatto spazio, cercando la via più facile per conquistare il controllo.

Accumulò una piccola quota di potere lenitivo per bloccare il tremore e rilassare le terminazioni nervose ancora supereccitate, e lasciò andare un sospiro pesante quando vide la cicatrice della scossa scomparire piano piano, sbiancandosi e diventare solo un’ombra controluce.

Questa volta c’era andato più pesante del solito.

Quando usava così tanto chakra su di lei al punto da lasciarla a tremare dopo, era perché aveva bisogno di scaricarsi… indicava che era successo qualcosa, che non era abbastanza concentrato.

Lei era diventata la sua messa a terra.

C’era qualcosa che lo turbava, lo avvelenava, ma sapeva che non gliene avrebbe mai parlato.

Aveva imparato a conoscerlo in quelle piccole sfumature nella sua stanza, al buio, quando l’aria si riempiva improvvisamente di ozono e di elettricità statica, di bagliori improvvisi e cerulei.

Lo conosceva a luci spente, e lo conosceva più dell’uomo di cui ora portava il cognome.

Gli aveva detto che poteva parlarne se voleva sfogarsi, ma lui non lo aveva mai fatto e a lei andava più che bene così: non le andava di sentire i problemi di lui, quando già lei ne aveva abbastanza.

Starsi zitti rendeva tutto più asettico, meno impegnativo per due cuori chiusi ma bisognosi di un complice.

Sospirò, fissando la tunica che aveva tra le mani: vide quel ventaglio bianco e rosso cucito sulla schiena. Vi scivolò dentro, come un coniglio nella sua tana.

Non si guarisce da quello che manca, aveva imparato; ci si adatta soltanto, ed il padre di sua figlia non sembrava disposto a fare nemmeno questo, con lei. L’aveva imparato a sue spese, mettendo al mondo la sua progenie, riversando in lei l’amore con cui avrebbe voluto riempire il vuoto di lui.

Nessuno si salva da solo, dicono, ma se chi vuoi salvare… non vuole essere salvato, o perlomeno, non da te?

Si scrutò nel vetro del bagno, spostandosi i capelli disordinatamente sulla nuca per osservarsi il collo da ogni angolazione, offrendo il profilo alla se stessa riflessa dall’altro lato. Si toccò un lobo dell’orecchio, improvvisamente spoglio.

Lui comparve alle sue spalle poco dopo, rivolgendole uno sguardo scevro da alcun sentimentalismo, neutro, piatto, come se aver fatto sesso in maniera così animale e trovarsi nudi a pochi metri fosse cosa da poco, come se un allenamento nei fanghi del campo d’addestramento e una scopata fossero equivalenti. Non era mai riuscita a capire come fosse capace di risultare così indifferente dinanzi ad ogni cosa.

Aveva sempre attribuito quella sua capacità alla maschera che portava sempre indosso, eppure, ora che non vi era nulla a nascondere le sue labbra, non riusciva a capacitarsi di come fosse possibile una simile asetticità emotiva.

Forse era questo che si diventava, quando il numero di vite prese diventava più del numero di missioni portate a termine. Forse aver ricevuto il titolo di Hokage sulle spalle, più che una condanna a morte, era stata una benedizione, per lui, in quei dieci anni che era durato il suo mandato.

Le lasciò l’orecchino perduto nel palmo aperto della mano, prima di sciacquarsi il viso.

“L’avevi perso tra le lenzuola. - mormorò atono nell’asciugamano, guardando la sua immagine - Fa’ attenzione, la prossima volta.”

“Grazie.”

Finì di sistemarsi prima di rivestirsi lentamente, stirando le pieghe del suo camice bianco. Chiuse gli occhi, passandosi le dita sotto alle borse con un gesto stanco, e lo sguardo di lui rimase ancorato su di lei per qualche secondo più del solito.

La fissò come un animale selvatico che studia un’altra creatura troppo vicina per essere evitata.

Nonostante la sua proverbiale indifferenza, sapeva leggere gli altri. Quell’uomo sapeva fare il mestiere più antico del mondo meglio di chi batteva la strada per lavoro. Sapeva scopare, sapeva ascoltare, e sapeva parlare. Il tutto ad una spesa emotiva e monetaria praticamente inesistente.

Un vero affare, avrebbe ironizzato lei, se fosse stata dell’umore giusto.

Ma non lo era.

“Hai qualcosa che non va…”

Di nuovo quello sguardo neutro, ma questa volta, tinto da una docile forma di comprensione e di serenità. Gli era complice, non ostile: l’avrebbe ascoltata senza giudicare, come faceva sempre, come aveva sempre fatto. Era sempre stata la persona con cui confidarsi, quella di cui ti fidavi perché non sapeva tradire. Quella da cui ti andava bene pure non ricevere una risposta, ma solo un paio di orecchie e una cucchiaiata di silenzio.

Gli rifilò un’occhiata stanca e un mezzo, cordiale sorriso. Avrebbe davvero voluto vomitare ogni cosa, se il tempo fosse stato più gentile con lei, se non avesse già sforato quello concessole, se la bugia che s’era preparata non fosse già così incredibilmente poco convincente da sola.

“