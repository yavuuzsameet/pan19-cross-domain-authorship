questo ho premuto e premuto fino a quando i miei “se” sono stati inghiottiti dalle tue certezze. Per questo ti ho negato.

Ora … ora è il momento di accettare. E per farlo devo iniziare a riflettere sui miei “se”, perché i dubbi sono ciò che ci rende “SONO”, ciò che ci rende abili di riconoscere un “SEI” senza rinnegarlo gettandogli addosso quello che ci spaventa di noi.

E io … Io ora, adesso, in questo momento di riflessione ultima, di dubbio estremo, sono pronto a riconoscere pienamente, sono pronto ad affrontare i dubbi che ti ho consegnato quando ancora tu non eri altro che la variabile della mia vita, prima che ne diventassi l’unica costante sana.

Se a dodici anni ti avessi detto del marchio maledetto … Se a tredici anni avessi pianto sulla tua spalla … Se a quattordici ti avessi chiesto aiuto … Se a quindici mi fossi fatto convincere a tornare a casa … Se a sedici avessi completato quell’abbraccio, e ti avessi permesso di sciogliere il gelo che oramai aveva fermato il mio cuore …

Se avessi permesso a me stesso di credere in te fin dall’inizio, invece che solo alla fine …

Forse allora sarei stato felice, perché la mia vita sarebbe scorsa accanto alla tua. Avremmo affrontato tutti gli ostacoli insieme. Li avremmo superati insieme. Saremmo cresciuti insieme, e insieme saremmo diventati forti. Forti adulti. Forti shinobi. Forti uomini.

Forse mio fratello sarebbe ancora vivo. Anzi. So per certo che sarebbe ancora vivo. Perché lo avresti affrontato con me, e tu non uccidi spinto dalla rabbia. Tu, stupido cuore grande abbastanza da piangere per me, avresti insistito per parlare con lui. Per farti spiegare da lui tutti i particolari delle sue scelte. Non ti saresti accontentato delle sue bugie, non saresti stato accecato dall’odio. Lo avresti sconfitto stordendolo di buoni sentimenti, lo avresti trascinato davanti a quella donna che ora è il capo del luogo che significava così tanto per lui, lo avresti costretto a curarsi, rimproverato per tutto quello che aveva fatto. Lo avresti convinto semplicemente a vivere. Per me. Per se stesso. Per il villaggio.

Se io ti avessi permesso di fare a modo tuo, ora non avrei lo sharingan eterno. Ora sarei cieco, ma mio fratello sarebbe vivo. Starebbe combattendo con noi, con tutte le sue forze, come ha sempre fatto. Per difendere quello che amava. Forse saremmo morti insieme, uniti dalla stessa determinazione. Sarebbe stato bello. Poetico, quasi.

E tu?

Se io avessi scelto la luce … Tu. Dove saresti, tu?

No. No.

Batto le palpebre ancora una volta. Il buio ricomincia a farsi spazio ai confini del mio campo visivo. Ma va bene così. Va bene così. Perché tu sei proprio lì al centro, e la tua luce mi accompagnerà anche nelle tenebre. Non sarà più scura e dolorosa e sola, la mia anima.

Ho sofferto tanto, in questi anni. Tanto. Ignorando la mia solitudine, ignorando il mio cuore, ignorando la luce che si ostinava a inseguirmi. Ora quella luce piange lacrime calde proprio davanti agli occhi di mio fratello. Ora, finalmente, vedo l’amore attraverso l’amore. Ed è bello. È così bello, Dobe, che sul serio non dovresti piangere per me. Perché sono felice. Finalmente, sono felice, e non provo più dolore.

Ed è merito tuo. Perché mi hai riportato a casa. Alla casa della mia anima. E ora posso riposare nel suo calore. Cullato dalla sensazione bellissima dell’amore di questa casa, che ha sempre tenuto acceso un lume per me, nell’attesa del mio ritorno. Sono a casa. Ora il buio non fa più paura.

Batto le palpebre ancora una volta e mi costringo ad alzare una mano per appoggiarla sulla tua guancia bagnata dalle lacrime. Non piangere, non piangere, mio riposo. Non piangere per me. Sorridi, come hai sempre fatto. Sorridi come sento di star sorridendo io. Sorridi, perché hai adempiuto alla tua promessa. Perciò lascia il dolore alle spalle. La rabbia sta già scorrendo via con le tue ultime lacrime. Il sacrificio lo abbiamo già sopportato entrambi. E la morte la pagherò io con gioia, perché tu mi hai restituito la vita. Tutto quello che deve rimanere nei tuoi occhi è l’amore, perché i tuoi occhi sono stati creati per quello.

Appoggi la guancia alla mia mano, intrecciando le dita alle mie.

Il braccio che mi stringe le spalle, rafforza la presa. Trema, mentre tu singhiozzi.

I tuoi occhi … i tuoi occhi sono azzurri. I tuoi occhi parlano di un dolore terribile.

I tuoi occhi sono colmi dell’amore che mi hai sempre portato.

Se io avessi ancora fiato nei polmoni, ti direi che alla fine mi sono reso conto che i miei occhi guardando i tuoi parlano dello stesso amore, ma l’aria mi sfugge perciò guarda attentamente, Usuratonkachi. Leggi nei miei occhi le parole che non ti ho mai voluto dire. Leggi nel mio cuore il legame che ti ho sempre negato. Leggi sulle mie labbra la cosa più importante.

… Ecco. Sì.

Così.

Felici. Ecco. Bene. I tuoi occhi sono felici