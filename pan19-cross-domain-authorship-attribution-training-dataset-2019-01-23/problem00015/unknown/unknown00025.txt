. «No, aspetta, non intendevo… ah, dannazione!» si passò una mano fra i capelli e diede un calcio a un sassolino, irritato. «Non intendevo dire che non puoi passare da queste parti, volevo solo… ho solo notato che sei qui.»
«E non dovrei» ammise Hinata in un sussurro, la voce venata di un sentimento che il ragazzo non riuscì a identificare e che lo depresse inevitabilmente. Voleva fare tantissime cose con lei e nessuna di esse includeva un pessimo trattamento o il farla sentire come se non contasse niente, perché era l’esatto contrario.
Hinata contava.  Hinata era la miglior cosa che gli fosse mai successa.
«Invece dovresti.»
Lo disse senza alcun timore, mandando al diavolo le paranoie e gli imbarazzi nati da quella fatidica sera e dall’insicurezza di sentimenti nuovi, ma limpidi e veri. Lo disse perché doveva, lo sentiva, lo voleva.
Lo disse perché lei sapesse, sentisse, capisse.
«Dovresti imboccare questa strada e cogliermi di sorpresa come hai fatto oggi. Dovresti farlo sempre, almeno quando mi vedi. Io voglio che tu lo faccia.»
Hinata si portò una mano alla bocca e un attimo dopo la lasciò ricadere, gli occhi sgranati.
C’era sicuramente qualcosa di sbagliato in lui in quei giorni, ma Naruto si disse che quelle esternazioni erano troppo sincere per poter essere trattenute o tenute nascoste, che valesse la pena di dirle per osservare l’espressione di quella ragazza mentre comprendeva il significato di ogni più piccola parola, afferrando pezzetto dopo pezzetto le sfumature invisibili che componevano intenzioni costantemente taciute.
Lui era innamorato e voleva che lei accettasse quel sentimento.
Rimasero a fissarsi per interminabili minuti, durante i quali lo stupore di Hinata scomparve, lasciando posto a un’espressione indecifrabile che negò a Naruto qualsiasi certezza.
Fu solo quando quest’ultimo abbassò lo sguardo per pensare a cos’altro dirle che lei ruppe il silenzio.
«Lo farò.»
Naruto sollevò gli occhi di scatto, incredulo. «Dici… sul serio? »
Hinata annuì debolmente e si sistemò una ciocca di capelli dietro l’orecchio; allo stesso tempo la mano che stritolava la giacchetta si rilassò.
Quel particolare ricordò a Naruto che una delle sue mani era rimasta imprigionata nella tasca dei pantaloni per tutto quel tempo, stretta a pugno per l’agitazione; la tirò fuori e stese le dita, muovendole un poco per sciogliere la tensione accumulata.
Una volta finito le rivolse di nuovo l’attenzione, abbozzando un sorriso.
«Che ne dici se ora ti accompagno a casa?»
Hinata si morse il labbro inferiore – un gesto che attirò come una calamita gli occhi dell’Uzumaki –  e alla fine annuì. «Mi farebbe piacere.»
Forse le cose sarebbero andate meglio.




La sera successiva Hinata non si fece vedere. In un primo momento Naruto andò nel panico, convinto di aver combinato qualche pasticcio di cui lui stesso non era a conoscenza – non sarebbe stata la prima volta, a ben pensarci – e rimase impalato in mezzo alla strada, preda di una crisi in piena regola.
A un certo punto sentì persino il bisogno di sedersi, così girò un po’ per il quartiere in cerca di una panchina, che trovò senza troppe difficoltà, e vi si stravaccò divaricando le gambe, la testa buttata all’indietro e le palpebre abbassate.
Vedere il cielo, ora, non lo entusiasmava per niente.
Le aveva detto di seguirlo e lei non si era fatta problemi ad accettare, tuttavia adesso era solo e deluso.
Ci aveva sperato.
L’intera giornata era passata all’insegna di pensieri folli e aspettative, tant’è che spesso e volentieri si era lasciato prendere da un’euforia esagerata che gli era valsa le lamentele di Shikamaru e le minacce di Sakura.
Le ragazze che lo pedinavano invece erano diventate completamente invisibili e a un certo punto, notata la sua stranezza, si erano dileguate.
Indifferenza alla Sasuke, l’avrebbe chiamata Naruto.
Peccato che la sua fosse fatta del viso grazioso di una certa Hyuuga.
«Oh, cazzo!» sbottò, spalancando gli occhi. «Si può sapere perché non sei venuta? Ho passato l’intera giornata aspettando questo momento…»
Prima autoritaria, poi imbarazzata, infine dolce e ora… ora non c’era. 
Invisibile.




Aveva passato l’intera giornata chiuso in casa a mugugnare con la faccia premuta contro il cuscino e si era alzato solo per mangiare del ramen istantaneo e andare in bagno, per il resto era più morto che vivo.
Poteva deprimersi in quel modo? Era da lui lasciarsi andare a compiangere se stesso e quello che era successo?
Era talmente giù che anche il solo pensiero di vedere Hinata gli faceva desiderare di sparire nel nulla, risucchiato da qualche buco nero o altre diavolerie di cui gli studiosi del villaggio parlavano di tanto in tanto.
Sfregò la faccia contro il cuscino e poi si mise a pancia in su, ritrovandosi a fissare il soffitto bianco e cosparso qua e là da qualche piccola ragnatela; era da un po’ che non faceva pulizie, ma la sola idea di sistemare casa lo gettava nello sconforto.
Si stropicciò gli occhi e decise di innaffiare le piantine che gli aveva regalato Ino per il compleanno, prendersene cura almeno lo metteva di buon umore.
Dopo essersi alzato recuperò l’