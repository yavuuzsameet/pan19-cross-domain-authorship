donna che ha qualcosa di attraente  e feroce insieme.
In silenzio, muove gli shogi. Non gli ha chiesto di giocare,  perché non è tipo da domandare. Comandano i suoi desideri e quegli occhi che non  si lasciano leggere, di un blu tanto denso da sembrare nero. Come petrolio.
Shikamaru non manifesta sorpresa, né irritazione: osserva la  disposizione delle tessere, prima di muovere. Non è una vera partita: nessuno  dei due sta giocando per il gusto di vincere. Somiglia piuttosto a un dialogo  muto; un modo di scambiare sentimenti che non hanno voce ed emozioni sempre  troppo pericolose.
Sono simili, Temari e Shikamaru, e lo sanno. C’è una bionda  rumorosa e freddissima, dai nervi saldi e dalla forza tutta maschile. C’è un  ragazzo svogliato, dall’aria annoiata e dagli sguardi obliqui, silenzioso come  un cervo e, come un cervo, schivo e sfuggente.
Entrambi, però, possiedono quel senso morale che  contraddistingue gli eroi.
Entrambi hanno molto da perdere e da proteggere.
Entrambi sanno che, a sollevare lo sguardo, si  specchierebbero in una comprensione persino dolorosa.
Shikamaru muove l’ultima tessera e salva il re. È fatto di  legno, questo sovrano: il suo, invece, è un grumo di carne nel ventre di  Kurenai.
“Mi avevano detto che eri bravo. Di solito, non perdo mai.”
La voce di Temari è bassa e fredda. Shikamaru accende  l’ennesima sigaretta. La piccola brace è una stella discreta nella notte di  Konoha. Solleva lo sguardo: è come l’ha immaginata.
Pallida, bionda, immobile. I suoi contorni si decifrano con  facilità nelle tenebre più profonde.
O forse sono solo familiari ai suoi occhi.
“Hai preparato la tua dotazione o ti affiderai al caso?”
Temari lo pungola come di consueto, ma la sua voce ha una  sfumatura diversa, forse perché la notte rende tutto più intimo, più dolce, più  misterioso, o perché è spaventata e cerca qualcuno con cui dividere questo  momento d’interiore insoddisfazione e profonda infelicità.
Shikamaru fa spallucce; non è mai stato un buon conversatore,  nemmeno con Temari; gli piace ascoltarla, però: persino se è un’insopportabile  sbruffona.
“Come ti pare, ma è bene che tu sappia che non perderò tempo  a salvare uno svogliato come te.”
Shikamaru spiega le labbra in un sorriso eloquente: sa che lo  farebbe, invece; il suo istinto gli dice che può fidarsi di Temari, e sarebbe  pronto a renderle altrettanto.
“Pensavo che preferissi restare accanto ai tuoi fratelli.”
Ora Temari può dirsi paga: ha catturato la sua attenzione.  L’ha costretto a parlare.
“Preferisco starmene per conto mio, qualche volta. E poi  Gaara è il Kazekage. Io sono solo un Jonin della sabbia.”
Shikamaru le regala una smorfia che Temari di certo conosce  abbastanza da saper interpretare: non a caso ride, senza coprirsi la bocca e  senza il minimo pudore.
“No, non sto tentando di rinfacciartelo per l’ennesima  volta!”
Nara finge di allungarle una spinta, ma non oserebbe  toccarla. Nel loro rapporto non c’è nulla d’intimo, e i seni di lei si  annunciano nella curva prepotente che una divisa non potrebbe mortificare.
“Anche tu potresti, se solo t’impegnassi un po’. Non hai  ambizioni?”
Shikamaru sbuffa, perché le domande di Temari suonano sempre  troppo mirate per non avere anche qualcosa di offensivo. È un’anima inquieta che  è difficile tenere a bada.
“Parli come mia madre,” ghigna, e Temari non può sapere che è  quasi un complimento, perché Yoshino Nara è uno dei ninja più pericolosi di  Konoha.
“Sei senza speranza,” replica lei a mezza voce, ma gli  sorride: e c’è qualcosa di bello e placato nei suoi occhi scuri.
Temari somiglia alla sabbia del deserto, perché è mutevole, è  calda, è bella, è mortale.
Non si conoscono abbastanza da dirsi amici, eppure per uno  strano caso si sono frequentati anche troppo in questi tre anni di attesa, e in  questi tre anni, Shikamaru ha scoperto che forse è l’unica ad averlo capito fino  in fondo. Lei, una biondina che pesta durissimo, un soldato e un capitano di  rango, potrebbe imporgli lo stesso guinzaglio che si è ritrovato suo padre – e  il suo vecchio è sempre stato un uomo felice.
“Posso?”
Temari non chiede mai per favore, ma questa volta sembra aver  fatto un’eccezione, benché quando gli sfila la sigaretta dalle dita sia ancora  lei, prevaricatoria e un po’ indisponente.
Shikamaru sogghigna, perché il Jonin respira troppo in  profondità e poi tossisce, tossisce, tossisce. La sigaretta cade in terra.
Vorrebbe aiutarla con un colpo secco contro la schiena ma  Temari lo anticipa come non avrebbe mai creduto: ha gli occhi aperti e lo bacia  quasi con violenza.
Shikamaru non è mai stato un romantico e quanto accaduto  s’iscrive ben lungi dai mille piani che il suo cervello sa elaborare: è un  brivido che sfiora il cuore e lo raggiunge all’improvviso.
È buio e tutti sono troppo impegnati a pianificare la guerra  e la morte per ricordarsi di chi invece si sente vivo: il primo dei codardi,  all’improvviso, ha soprattutto una gran voglia di rischiare.