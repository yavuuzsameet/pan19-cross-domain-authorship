bene, fosse pure perché non  c’è nulla come la stagione dei fuochi conservi inalterata l’impronta delle  memorie più dolci. Si era azzuffata con un gruppo di giovanissimi genin, senza  neppure interrogarsi sull’assurdità di una simile pretesa. Non era neppure  un’aspirante, all’epoca: era solo un giovane concentrato di rabbia e ambizione e  frustrazione purissima. Da che aveva ricordo, c’era sempre stato in lei quel  fuoco inesausto, associato, a tratti, a una pigra indolenza: ossimori che  Orochimaru aveva saputo cogliere e apprezzare. Oppure sfruttare, come tutto quel  che stringeva tra le sue dita affusolate ed eleganti.  Non era stata un’idea grandiosa: a ponderare gli eventi sulla  distanza, anzi, poteva anche dirsi come quell’insania meritasse ben più di un  rimprovero; la prima regola di un ninja, del resto, era una misura di umiltà e  di controllo. Aveva ricevuto quel che meritava, in ogni caso: pesta e sporca di  ghiaia rugginosa e fango, non aveva però mai abbassato lo sguardo. Come gli  avrebbe detto un maestro amato-odiato, c’era la fierezza di una lupa nei suoi  occhi. C’era una volontà di potenza ch’era sua, tutta sua: il fuoco  dell’ambizione che solo un altro ambizioso poteva forse cogliere e coltivare.  Orochimaru era arrivato all’improvviso: un’ombra incisa nei  contrasti e colori stridenti contro la sua retina. La divisa dei guerrieri non  gli avrebbe mai donato quanto quegli abiti più lascivi ed eleganti in cui la sua  autentica natura si mostrava con l’efficace evidenza di un sigillo: era quasi  indossasse fin d’allora una maschera persino costrittiva, dai cui bordi  slabbrati, però, l’essenza già s’intravedeva.  Non l’aveva visto compiere un solo gesto, né il suo timbro si  era increspato oltre la monocorde e quieta cadenza che gli era propria: eppure i  suoi aggressori si erano dileguati come uno stormo di uccelli al tramonto. Con  il senno di poi avrebbe forse letto in quella fuga un’allegoria di caccia,  perché anche gli storni si chiudono in una massa impenetrabile per sfuggire alla  voracità delle aquile, ma non allora: sul momento, suo era stato piuttosto il  sollievo umiliato della vittima. Se non aveva accennato il minimo riconoscimento  o saluto, nei fatti, era stato anche e soprattutto per non ammettere quanta  gratitudine respirasse nella profondità di un simile bisogno: ma Orochimaru non  se n’era adontato, né aveva mostrato il minimo stupore.  Fin d’allora, era quasi sapesse leggerle dentro e intuire in  profondità la marca della sua più autentica essenza. Forse era un esteta. Forse  uno stupido: ma era anche indubbio sapesse come sedurre più di mille altri.  “Tieni a mente questo, se vuoi sopravvivere: la difesa e  l’attacco non devono mai possedere un’evidenza che ti renda vulnerabile. Un  avversario che vede, è un avversario che intuisce e che risponde.”  Era stato il primo insegnamento le avesse elargito: e non  l’aveva mai dimenticato, come nulla, in fin dei conti, si legasse a quell’uomo  bello, pericoloso e indecifrabile come un’orchidea.  Da quel giorno, in ogni caso, aveva cominciato a seguirlo:  come un cane, diceva chi non la conosceva abbastanza da temere l’inevitabile  risposta (e Anko era qualcuno che largheggiava in azioni, più che in verbosità  gratuite). Come un’ombra, chi coglieva già il seme della sudditanza che  covava, come un germoglio prezioso e come un lascito generoso.  Prima che il Destino naturalmente la votasse a quell’uomo,  Anko non aveva mostrato la minima esitazione nel voler essere sua: e Orochimaru,  con quella sua leggerezza da seduttore nato, da stratega e da attore, l’aveva  accontentata senza che potesse comprendere le implicazioni di un bacio.  Anko poteva far scivolare i polpastrelli contro la carne e  sentirlo ancora: il suggello di un connubio maledetto e di una promessa  infranta.  Era trascorso appena un pugno di settimane dal giorno in cui  era divenuta genin - e nel privilegio di quella fascia aveva letto soprattutto  una via diretta al cuore del proprio maestro - quando Orochimaru l’aveva  condotta oltre i limiti di Konoha.  Anko aveva imparato ad apprezzare quelle escursioni  apparentemente insensate, ma che riservavano sorprese macabre e al contempo  esaltanti: ogni jutsu proibito che assimilava con la voracità di una giovane  spugna, era una goccia di balsamo e di veleno insieme.  Orochimaru non somigliava a nessuno dei ninja che pure le  gerarchie del villaggio le avevano insegnato a rispettare: il rigore dell’etica  di Konoha, ai suoi occhi, era soprattutto un obbligo di fedeltà a se stesso, ai  propri disegni, alle proprie sconfinate ambizioni. I suoi asserti paideutici  erano le lame affilate di interrogativi senza risposta, che la lasciavano nuda e  fragile davanti alla spaventosa grandezza di chi la fronteggiava.  Perché sì: c’è qualcosa di eroico persino nella degradazione  morale di un uomo, laddove spinta oltre i confini stessi dell’ambizione.  Quel giorno, però, la marcia verso la radura nascosta in cui  fiorivano serpenti come digitali purpuree e velenose, si era interrotta prima  del previsto. Orochimaru si era arrestato, precedendola di pochi passi, e poi  l’aveva chiamata a sé, con uno di quei gesti impregnati di consapevole  paternalismo che non avrebbe