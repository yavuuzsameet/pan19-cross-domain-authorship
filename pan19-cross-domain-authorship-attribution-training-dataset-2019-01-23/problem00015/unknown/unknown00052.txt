mentore e la piega soddisfatta che assumevano le sue labbra a ogni sconfitta.
Il buon maestro è quello che accetta l’eccellenza dei pulcini, perché c’è più gloria nel tirare su un falco che un pollo.
Shikamaru solleva il Re e lo stringe forte tra le dita. È di Asuma. È suo.

Cuore di mamma.

Kurenai allatta il Re con lentezza trasognata. Spia tra le pieghe di un volto grinzoso, vecchio di mille anni e mille storie. Cerca un segno del passaggio di Asuma: senza rancore, con la rassegnazione delle donne forti, sa già che il dolore non appartiene al momento e forse no, ci vorranno mesi se non anni perché si decida a esplodere, piccola cisti purulenta incollata al cuore. Capiterà quando lui sarà grande, sarà forte e sarà uomo. Capiterà quando la chiamerà ‘mamma’ con il timbro di suo padre, ma al suo orecchio giungerà il ‘Kurenai’ sabbioso della notte che gliel’ha regalato.

Un nome che sa d'estate per una rosa d'inverno.

Sono nata in inverno; per questo, forse, qualcuno potrebbe dire che io sia solo candore e rinuncia. Cadeva la neve e invadeva il paesaggio: eppure mio padre volle darmi un nome luminoso. Ho imparato ad affrontare ogni mio giorno con gli occhi bassi, perché vedere dove non arrivavano gli altri, mi esponeva al loro disprezzo. Non ero come loro e non valevo come loro. Erede del clan Hyuga, avrei sempre fallito. Poi lo conobbi: portava su di sé la croce di Konoha. Leggero. Guardando Naruto, ho capito che a terrorizzarmi non era il fallimento, ma la vita stessa. E sbagliavo.

Anche un petalo può raccontare un mondo.

Quando vivi la tua vita in una cella, perché tu ti accorga del mondo occorre un miracolo. Credi che il cielo sia un ventaglio di losanghe e le stagioni, un gioco d’ombre. L’inverno è un brivido. La primavera, un attimo. Poi la natura ti tende la mano e spezza le rigide convenzioni della paura. Ti osserva, da lontano, piccolo Kimimaro, tremare gelo e solitudine, mentre la nebbia veste le valli e nasconde la vergogna del clan Kaguya. È un piccolo petalo di ciliegio, soffiato dai venti del sud. Del deserto ti porta la voce e la promessa di un’ultima emenda.

La strategia del serpente.

La saggezza della natura sboccia nel dettaglio. Spio un serpente nella stagione della muta: le scaglie raccolgono la luce del sole, per restituirne pallidi, morti riflessi. È qui, sotto i miei occhi. È ancora vivo, velenoso, guizzante. Un istante dopo, nudo, non lascia che la memoria della propria pelle. La raccolgo, con una gioia gorgogliante che esplode alla base della gola, perché ora so quel che potrei fare per dare forma ai miei sogni: mutare spoglia, una dieci cento volte; confondere il nemico, sposarne i colori, parlarne la lingua. Ma sotto la pelle, immutata, la grandezza del mio nome. Orochimaru.

L'ultimo pensiero di un eroe.

A parole sembra semplice, come niente è davvero. Si respira si ama si combatte: il fine è appena un punto di partenza. Suona facile dire che sì, non si dovrebbe mai morire pieni di rimpianto, perché la morte è la fine del viaggio. Alla meta, dunque, un buon ninja dovrebbe arrivare preparato: un Sannin a maggior ragione. Eppure non le ho mai detto che l’amavo: non per la sua bellezza e non per i miei appetiti, ma perché c’era sempre stata. Tsunade è una di quelle rare certezze cui un uomo può immolare la vita. Persino uno stupido come me.

L'amore nei giorni dell'assenza.

Sakura detesta la fioritura dei ciliegi. Non è sempre stato così, perché Ino ricorda certi giorni luminosi della loro infanzia, quando la primavera si annunciava con una pioggia di petali. Ne raccoglievano manciate furibonde, loro due, strizzando colore tra le dita. Grandinavano petali anche quando lui se n’è andato, e Ino lo sa. Chissà quanto ancora i ciliegi piangeranno lacrime rosate su un’attesa senza fine? La voce del vento sussurra che la primavera c’è ancora, che Sasuke non l’ha portata via con sé, ma Sakura non l’accoglie nel proprio cuore, perché triste è l’amore quando cancella la magia dei ciliegi.

Cosa rende un uomo felice?

La felicità è fatta di gesti semplici. Li compi senza pensare, perché anche il pensiero è una forma di dolore sottile e strisciante. La felicità è una giornata di sole, una risata strappata al caso, un amico, un amore. Felicità è spiare un ritorno: cercare nell’eroe di oggi il bambino di ieri. Il disastro di ieri. Naruto fiuta l’aria, arranca nella polvere e nella strada. Iruka lo aspetta ai confini del villaggio. Un sorriso fiorisce dove secoli prima c’era la smorfia estenuata dell’autorità tradita. “Ti offro una ciotola di ramen,” dice. Felicità è anche dividere un piatto. Un buon piatto.

La solitudine e la spada.

Zabusa ha detto che la notte è uno stato della coscienza. È la paura che ti si acquatta dentro. È