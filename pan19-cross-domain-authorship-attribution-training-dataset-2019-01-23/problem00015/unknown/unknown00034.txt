di noi in quel modo. – mormorò, raccogliendo dal mobile l’attrezzatura per medicarlo – Ho rivisto le fotografie che Sukea ci aveva dato. E lì ho capito che eri tu.”

Fotografie? Aveva conservato quegli scatti di lui?

Per un attimo, avrebbe desiderato davvero chiamarsi Sukea. Quanto avrebbe desiderato essere chiamato solo per nome, senza alcun onorifico, con quello stesso tono scherzoso.

Andava bene anche quel nome inventato. Sarebbe stato comunque meglio che l’essere considerato da lei ancora, o solo, il suo maestro.

Cadde il silenzio, e Kakashi sembrava quasi volerla pregare.

Di’ qualcosa.

Lui era un incapace con le parole. Era impacciato, goffo. Non era il tipo che riusciva ad intavolare le conversazioni: davanti a lei, già mettere quattro parole in croce era assai. Gli era morto il coraggio di vederla in viso, di parlarle, di provarci pure.

Prima non era così: prima riusciva a parlare con lei. Quando le parole pesavano meno di macigni e si rideva per nulla, facendo battute su ogni cosa.

Aveva perso le speranze con lei, e senza speranza, non c’era nessun’altro a guidare le sue parole.

Iniziò a piovere.

Dopo ciò a cui aveva involontariamente assistito davanti al cancello del villaggio qualche mese prima, come faceva a mantenere vivo lo spirito? Aveva visto Sakura chiedere a Sasuke di portarla fuori dal villaggio, Sasuke davanti a quel cancello toccarle la fronte con quella pigra ditata, l’unico gesto di considerazione che potevi aspettarti da uno come lui, e fu come se quelle dita, invece di toccare la bella kunoichi, avessero tappato l’aorta a lui.

Il suo cuore gli era fluttuato nel petto, come se avesse compiuto un capitombolo svolto male. Era inciampato nella sua corsa di sollievo nel vederlo andare via. Era felice di vederlo uscire, iniziare il suo viaggio di redenzione, e magari non farsi vedere mai più.

Perché lo sapevano tutti che Kakashi non l’aveva mai perdonato appieno per quello che aveva fatto a Sakura: dopotutto aveva provato ad ucciderla. Sapevano tutti che gli aveva permesso la grazia solo perché Naruto l’avrebbe fatto comunque, una volta che l’avrebbe succeduto, e che Sakura non l’avrebbe mai perdonato. Era felice di sapere che se ne sarebbe andato, perché sarebbe stata la sua vittoria, la sua piccola vittoria sul villaggio che voleva proteggere e su quella ragazza, priva di sufficiente dignità e rispetto per se stessa per imporsi dinanzi a lui. Chi mai avrebbe sopportato la vista di quell’uomo, in quel villaggio?

Non lui.

Eppure, seppure lui avesse vinto la battaglia, Sasuke aveva vinto la guerra.

Una semplice ditata, e Sakura era di nuovo tornata ad avere dodici anni, a morirgli dietro, a scodinzolare come uno dei suoi ninken. Gli passò questo negli occhi, mentre vedeva l’ago di Sakura passare da parte a parte. Quell’immagine, come quell’ago, lo bucava.

Lo sguardo di Sakura si era affievolito, gli occhi verdi concentrati sul taglio mostravano un piccolo cenno di disappunto. Sentiva la sua freddezza, il riserbo di quell’uomo. Si sentì a disagio, specialmente dopo tutto quello che era passato in quei mesi tra loro.

“Che hai? – gli chiese – Cosa ti ho fatto di male?”

Lo guardò di sottecchi, mentre lavorava. Un blando rossore le tingeva le guance: dopotutto, trovarsi in sua vicinanza in quello stato di nudità non doveva essere facile, per lei.

Un lampo particolarmente forte vinse la luce di quella stanza. Cadde il buio, si accese la luce d’emergenza, e il ronzio del condizionatore venne meno, cedendo al silenzio. Tanto non cambiava niente: faceva caldo anche prima, in quella stanza. Troppo caldo.

“Niente.”

Kakashi stette zitto, come sempre. Si limitò a guardare altrove.

Sakura iniziò il bendaggio; proseguì nelle sue movenze delicate per tutta la lunghezza dell’avambraccio. 

“Non mi parli più. – mormorò, a metà tra il rivelare i suoi pensieri e lo stare in silenzio – Io ti cerco, e tu mi eviti. Non so quante volte ti ho cercato. Se non ti va di uscire con me, o se ti do fastidio, puoi dirmelo.”

Tacque.

“Di’ qualcosa.”, lo spronò lei.

Sorrise quando le disse quelle parole. Un sorriso triste, un po’ scomodo.

“Lui è tornato?”

Sakura sgranò gli occhi. Rimase per qualche istante ad osservarlo, come a cercare di capire con quelle parole a chi si stesse riferendo.

“Lui chi?”

La pioggia batteva sulla finestra a ghigliottina: il vento aveva smesso di soffiare.

Capì. Il suo sorriso si fece morbido e al contempo rammaricato.

Si alzò dalla sua sedia per recuperare altre bende per proseguire la sua medicazione.

“Non pensavo ti mancasse.”

Kakashi rivolse uno sguardo disinteressato al tiglio fuori dalla finestra, frustato dal vento violento.

“Infatti, a me, non manca.”

Sakura scrollò le spalle. Sorrise, davanti a quel lieve sbotto di gelosia. Era questo il problema?

“No. – sussurrò placida – Non è tornato.”

Il Copia Ninja non le disse più nulla. Quel ragazzo aveva quasi ucciso lei, mutilato Naruto. Non lo avrebbe mai perdonato.