estremamente distante dal bosco in cui avevano ritracciato il malfattore. Sarebbe stato un viaggio lungo ma tranquillo, se solo non avessero dovuto fare i conti col fatto che una ragazza molto polemica, trasformata in gatto, non diventa altro che una micia molto rumorosa.
“Siamo quasi arrivati, Tenten. Non ti preoccupare.” Le sussurrò Lee, coprendola appena con la sua mano per evitare che il vento freddo la colpisse troppo. Quando l’indice gli scivolò sul piccolo capo e prese ad accarezzarle la zona morbida tra le orecchie appuntite, Tenten non protestò.
 
Si dovettero fermare a riposare, dato che la notte incombeva e che avevano corso per diversi chilometri senza mai fermarsi. Rock Lee avrebbe continuato ancora, ma vedere qualcosa in quella notte senza luna era impossibile, e Kiba stava impazzendo per gli insistenti miagolii di Tenten.
“Dovremmo trovarle del latte, e qualcosa che lei possa mangiare senza problemi.” Non poteva certo darle parte dei suoi onigiri, insomma. Sembrava una gattina così fragile. “E dovremmo fare lo stesso anche con Kakashi-sensei. Non possono rimanere a digiuno e senza cure.”
Kiba lo guardò di sbieco, inarcando un sopracciglio quando lo sentì chiamare con un suffisso il maestro Kakashi, come se trovasse assurdo che Lee gli portasse il massimo rispetto anche in quelle condizioni. “Senti, dottor Dolittle, se tu vuoi soddisfare qualche fantasia perversa con la tua gattina, fa pure.” – Rock Lee arrossì come un ragazzino – “A me sembra che Kakashi sia riuscito perfettamente ad arrangiarsi, e la micia lì potrebbe andare a cercarsi un topo.”
La bestia verde della foglia sbirciò Tenten, che ancora non aveva soffiato nella direzione di nessuno perché se ne stava beatamente accoccolata tra le sue gambe, placidamente addormentata.
“Ma è troppo piccola. Sono sicuro che qui intorno potrebbe trovare ratti più grandi di lei.”
Kiba alzò le spalle. “Pericolosa ninja con grandi abilità nelle armi, ricordi?” Poi si strinse nelle spalle, allontanando un brivido di freddo. “Per tutti i diavoli, ci sono fin troppi animali, nella nostra squadra.”
E Lee, considerando il suo nomignolo di bestia verde, il fatto che Kiba fosse considerabile un cane mancato e la presenza di Akamaru vicino a loro – che dimostrava un magnifico autocontrollo a non correre dietro a gatta-Tenten, probabilmente per merito di Kiba, che stava trattenendo sia se stesso che il suo cane –, non poté che dargli ragione.
 
Kiba si era già assopito davanti al fuoco, quando Lee sentì Tenten muovere qualche zampetta sul suo ginocchio.
“Ti sei svegliata, eh?” non riusciva a fare a meno di usare un tono drammaticamente tenero. “Hai fame?”
Il musetto di Tenten si sporse un po’ più verso di lui e i suoi occhi si allargarono, a sentire quella parola. Cibo? Sembravano dire.
Lee annuì, poi prese fuori dalla sua sacca un paio di onigiri un po’ schiacciati.
“Non credo che quello all’umeboshi ti piacerebbe. Però qui c’è del salmone.”
Gliene aprì due, scavando il più possibile al centro, liberando il contenuto di pesce. Tenten deglutì e si lecco i baffi, i suoi occhietti fissati in direzione del salmone.
“Serviti pure.”
Tenten si fiondò sull’interno dell’onigiri, riemergendo ogni tanto con qualche chicco di riso appiccicato al muso e intorno alle orecchie. Leccò ogni centimetro possibile del ripieno, concentrandosi anche sul semplice riso quando il pesce fu finito. Provò a leccare anche l’onigiri di umeboshi che Lee aveva tenuto per sé – e che avrebbe mangiato molto volentieri, se solo ora una certa micia non avesse marcato il territorio anche su quel cibo a suon di leccate – ma a Lee non importò più niente, quando Tenten finì il suo giro di ricognizione leccandogli le dita. Poi, quando si rese conto di avere tutto il muso sporco e di non poter arrivare da sola a lavarsi il capo, cominciò a strusciare il muso sulla mano di Lee, riempiendolo di fusa e leccandogli tutto il palmo, per poi spingerlo a passarle la mano tra le orecchie, dov’era impigliato ancora qualche chicco di riso. Al vedere quegli occhi – così da Tenten, così umani, sebbene ancora, per un qualche scherzo della fisica, da cerbiatta – aprirsi e chiudersi ritmicamente, naturalmente rilassati, e quelle zampine fargli uno strano massaggio sul petto, con tanto di unghie, il cuore di Rock Lee si sciolse. Quando ebbe finito, Tenten si raggomitolò sul suo petto ricoprendolo di fusa, e si addormentò lì, genuinamente tranquilla.
 
Il giorno dopo, Rock Lee scoprì che Tenten aveva una naturale propensione per voler catturare qualsiasi cosa le si parasse davanti, soprattutto fili e gomitoli, e che i suoi dentini erano piccoli ma incredibilmente affilati. E che l’istinto di protezione che provava nei suoi confronti e la tendenza a picchiarlo quando faceva qualcosa di stupido non si erano spenti con la sua trasformazione: Tenten sapeva punirlo anche usando un paio di artigli o semplicemente mettendogli una zampa in faccia.
 
Quando rintracciarono finalmente la famiglia che possedeva la tecnica innata di trasformare gli esseri umani in innocui animaletti – che cretinata! Aveva detto Kiba, ridendo, per poi considerare seriamente il fatto che in battaglia rendere innocui i nemici era un potere niente male, mentre Rock Lee riempiva la nonnina e il nipote della famiglia di ossequiose scemenze