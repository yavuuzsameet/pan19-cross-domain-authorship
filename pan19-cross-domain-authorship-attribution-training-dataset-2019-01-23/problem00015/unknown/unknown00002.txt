per chiudere un cerchio  aperto da Madara e dallo Shodaime.  Perché Itachi desiderava tanto resuscitare Sojobo?   C’è chi ha detto inseguisse il mito della superiorità degli  Uchiha, e dunque anelasse a un ripristino della genia originaria, plasmata nella  carne e nel sangue di un demone.  C’è chi ha supposto che si fosse montato la testa al punto da  volersi provare con il più spietato degli avi, e dunque non gli costasse  massacrare la propria famiglia per una scellerata curiosità.   C’è chi ha gridato che fosse semplicemente impazzito, come  capita a volte a chi è troppo dotato, al punto da scegliere l’unica libertà che  l’eccellenza conceda: buttarsi via.  Ma io non credo alla semplicità di un solo asserto. Io voglio  credere alle parole del maestro Kakashi, che davanti ai colossi della Valle  delle Fine non poté fare a meno di pensare a quanto somigliassero a Sasuke e a  Naruto. Quanto pregno fosse il loro odio-amore della storia di Konoha.   Io preferisco credere a quel che ho visto, senza quasi  riuscire a farmene una ragione: due corpi che bruciavano come tizzoni inesausti  del fuoco nero dell’Amaterasu sotto le lune di sangue del Tsukiyom. Due fratelli  e due nemici, eppure due volti di uno stesso destino e di una stessa solitudine,  perché se è vero che Itachi aveva bisogno di Sasuke per il suo piano scellerato,  è anche vero che avrebbe potuto scegliere chiunque altro per quella commessa del  rancore e della memoria.  Un uomo adulto, magari, non un bambino. Un amico, non il  proprio stesso sangue.  Invece scelse Sasuke: lo elesse con l’orgoglio di chi vede  nel pulcino la splendida aquila che espugnerà il cielo.   Lo condannò, eppure gli rese uno splendido regalo. Chiese a  Sasuke di diventare un dio e fece del suo odio un formidabile nutrimento.   E se Itachi, infine, avesse solo scelto di morire, ma avesse  disposto per sé un esecutore?  Non sono che parole, però, e io ho già detto che non nutro  più la minima fiducia nei discorsi.  C’era un gran silenzio quel giorno. Ce n’era così tanto  ch’eravamo costretti ad ascoltare tutto, proprio tutto. Persino l’asettica  freddezza di quello spietato saluto.  “Oggi è l’ultimo giorno del clan Uchiha”: fu così che Itachi  diede inizio allo scontro, dissolvendosi in una tempesta di shuriken. Chiusi  d’istinto gli occhi e mi protessi il viso. Persino Sai si ritrasse di un passo.  Solo Naruto restò a guardare, forse pungolato proprio da Kyuubi, e le sue parole  mi sono rimaste dentro, incollate agli incubi che, di quando in quando, ancora  lasciano sulle mie ciglia i mille aghi della nostalgia.   “Quei due non sono umani.”  No, non lo erano più. Erano troppo disperati per vivere  ancora tra noi.  La Valle della Fine era anche il destino che si erano  costruiti, giorno dopo giorno. Anno dopo anno.  Quando la Maestra Tsunade ci diede quell’annuncio, però,  ancora non credevamo davvero che Sasuke avrebbe tenuto fede al proprio proposito  – non come accadde, almeno – né, soprattutto, immaginavamo di poter restare  tutti coinvolti.  Il Quinto Hokage si consultò con Jiraiya; restò assieme  all’Eremita dei rospi persino dopo averci congedati.   Orochimaru era morto.  Orochimaru, eoni prima, era stato il loro Sasuke.   Chissà se avevano giocato insieme da bambini, o riso delle  stesse storie o esultato delle stesse, piccole gioie? Chissà se l’energia di  Tsunade li aveva affascinati o non era stato piuttosto quello sguardo freddo e  vigile, d’ambra od oro liquido, a vincere su tutto? Chissà s’era poi vero che  non erano mai stati amici, o non fosse esistito anche tra loro quel legame  speciale che li aveva consegnati alla storia come i migliori? Chissà se avevano  evocato i loro protettori totemici per irridersi con le rispondenze o si erano  aiutati nel corso delle missioni più pericolose? Chissà cosa pensavano davvero,  la mia maestra e il mentore di Naruto, chiusi in quella stanza?   Al tempo ch’era passato? A quel che avevano perduto? A  Orochimaru?  Shizune aveva un’espressione tutta sua, sintetica ed  emblematica, per descrivere il Quinto Hokage. Diceva che la mia maestra aveva  dispiaceri alcolici molto eloquenti, quasi versare sake l’aiutasse a risparmiare  le lacrime. Quel giorno, però, non si ubriacò sola.   Penso a quei due Sennin, ormai consumati dall’esperienza,  seduti in terra come vecchi bambini. Il Terzo Hokage li fissa dalla montagna con  il suo viso severo, ma occhieggia anche da un ritratto alle pareti. Erano i suoi  figli. I suoi pulcini. Li ha allevati, amati, svezzati. Sono stati tutto e  niente al contempo, ma soprattutto un pezzetto di storia. Anche della sua. E  ora, mentre il gioco più pericoloso del mondo comincia – quello del “Ti  ricordi?”. Quello che ti fa sentire sempre e comunque sconfitto, perché nel  momento in cui senti il bisogno di ricordare vuol dire che hai già perso – sono  solo due superstiti, due nostalgici, due perdenti, perché il compagno che non  hanno mai recuperato se n’è andato.  Non ha neppure mai dato loro la minima spiegazione.   Non ha neppure salutato come si deve. Forse è quello che fa  più male.