diversa da tutti gli altri demoni e Lucifer lo sapeva. Non era qualcosa che Maze era, ma qualcosa che Maze sarebbe potuta diventare. O, forse, era qualcosa che era stata. C’era stato un tempo in cui i genitori di Lucifer erano stati tutto ciò che era esistito in quell’Universo. Niente tempo, niente spazio, nulla tranne loro. C’erano cose che Lucifer non sapeva. E che desiderava sapere. Per questo non sapeva rispondere alle domande di Maze circa le sue origini o quelle degli altri demoni. Lui, riguardo quel tempo che ancora non era tempo, di quel luogo che non era luogo, non era riuscito a scoprire niente dai suoi genitori. Ma, se c’era qualcuno in grado di scoprirlo, quella era Maze.    

***

    Maze baciò Linda e, subito dopo, scappò. Era spaventata. Non voleva avvicinarsi a lei, non così. Voleva proteggerla, doveva proteggerla. Ma Maze non era riuscita a fermarsi dal mordere, appena, le morbide labbra di Linda. Ed era sfuggito un gemito, da quelle stesse labbra. Di sorpresa. E Maze era scappata. Non poteva permettersi di fare del male a Linda, non a lei. Quello che Lucifer aveva fatto per Chloe, morire per lei, tornare dal Mondo dei Morti… Maze lo avrebbe fatto per Linda, ogni giorno, per l’eternità, se fosse stato necessario per salvarla. Ed era quello che Maze era determinata a fare. Stava scappando, stava andando lontano da Linda ed era come tornare nell’Inferno come vittima e non come carnefice. Stare lontana da Linda sarebbe stata una tortura. Ma Maze non poteva starle vicina. O le avrebbe fatto male. E questo avrebbe voluto dire essere vittima e carnefice al tempo stesso.    Fu con dita tremanti che si portò la mano alla bocca, dove Maze l’aveva baciata. Si guardò intorno. Tutto era come sempre, nel suo ufficio. Ordinato, pulito, la luce del tramonto che filtrava dalla finestra alla sua destra. Si appoggiò alla scrivania dietro di lei. Anche le sue gambe tremavano. Tutto era come era sempre stato e Maze se ne era andata tanto in fretta che Linda avrebbe creduto di averlo sognato, quel dolce bacio, se non fosse stato per quel bruciore sulle labbra, così vivo e così reale. E, poi, tutto, dentro di lei, era cambiato. Ma perché era scappata? Era forse proibito, da qualche legge cosmica, che un demone baciasse un essere umano? Probabilmente sì, pensò Linda, ma non le importava, a dire il vero. Ed era dovuto alla natura di Maze se Linda provava quello che provava, nel suo addome? Un fuoco bruciate, sì, implacabile, inestinguibile. Se l’Inferno era effettivamente così come gli uomini spesso lo descrivono, fiamme e urla, certo ad alimentarlo doveva essere il fuoco degli amanti, Linda ne era sicura, perché non poteva essere concepito nulla che fosse più distruttivo.    

***

   Fu suo fratello ad accompagnarla all’altare, il giorno del suo matrimonio. Henry, non George. George, il primogenito, era morto, molti anni prima. Era stata Linda a ucciderlo. Il suo futuro marito nemmeno lo sapeva, che stava per sposare un’assassina. Era un famoso chirurgo di Los Angeles. Ricco, così come sarebbe piaciuto a sua nonna se fosse stata lì a vederla. Ed era anche bello e intelligente. Riusciva a tenere testa a Linda e questo l’aveva conquistata. Ma non c’era altro. E Linda aveva accettato di sposarlo perché, all’epoca, non credeva fosse necessario altro. Nemmeno sapeva che l’amore era altro, rispetto a quello. Andavano d’accordo, avevano le stesse visioni politiche e progetti di vita compatibili. Di cosa mai ci sarebbe stato bisogno? Linda non ne aveva idea. Tuttavia, quel matrimonio ebbe vita breve. Un anno e otto giorni, per la precisione. Litigarono. Litigavano spesso. Lui la rimproverava di essersi lasciata andare, di non essere più avvenente come prima del matrimonio. Era ridicolo, a parere di Linda. E non aveva mai notato quanto suo marito fosse egocentrico. Si trattava sempre di lui e di quello che lui provava e pensava e faceva. Mai di Linda. Linda non poteva parlargli di nulla che lui, subito, spostava il discorso su di sé. “E io, allora? Cosa dovrei dire?”, “Tu pensi questo di me?!”, “Una volta mi successe una cosa molto simile”. Nauseante. E lei, quella sera, glielo aveva detto. Gli aveva detto tutto quanto, gli aveva detto quanto fosse megalomane, quando misogino fosse il suo comportamento, quanto fosse insopportabile e irritante come essere umano. Lui le aveva tirato uno schiaffo. La guancia in fiamme, Linda aveva visto i propri occhiali cadere a terra per la violenza del colpo. Per fortuna, le lenti non si ruppero. Linda era furiosa. Spinse suo marito con una forza che non credeva di avere. Una, due volte, fino a che l’uomo, sorpreso, non si trovò spalle al muro. Fece per colpirlo, Linda, così come lui aveva colpito lei. «Stupida puttana!» E le sue mani si coprirono di sangue, all’improvviso. Il sangue