, trovandolo inspiegabilmente attraente e non si accorse della sua insistenza nel fissarlo se non quando l’uomo stesso non glielo fece notare.
«Avete l’abitudine di sondare in questo modo ogni uomo, signorina? Pare mi vogliate mangiare» le disse ridendo e Jacqueline arrossì d’imbarazzo, imbarazzo autentico, come mai le era accaduto nella sua breve vita.
«Scusatemi, signore» balbettò immediatamente in francese. Accortasi all’istante del proprio sbaglio, la ragazza ripeté le parole nel suo stentato inglese, facendo ridere l’uomo.
«Siete francese e siete incantevole come ogni donna francese, anzi, oserei dire che siete la più bella donna che io abbia mai visto, se mi permettete il complimento. Ma permettete che mi presenti, sono Hector Bowen e il vostro nome è..?» disse l’ospite, porgendole una mano perché lei ci poggiasse la sua.
La giovane fece per rispondere, mentre gli concedeva la sua mano, ma Hector le precedette.
«No, non ditemelo, lasciate che lo indovini» disse, sfiorandole appena le dita in un perfetto baciamano. «Sono una specie di mago, sapete? Più propriamente un illusionista, vediamo se a vedere il vostro nome».
«Come preferite, signore».
Il volto di Hector assunse un’espressione concentrata e la mano di Jacqueline, ancora adagiata su quella dell’uomo, iniziò a sudare.
«Jacqueline» disse infine l’uomo. Non era una domanda, non vi era titubanza nella sua voce, solo una dichiarazione: Jacqueline.
La giovane rimase profondamente sorpresa e annuì, prima si lasciarsi andare a un sorriso.
«Siete un vero mago, allora, signore».
«Mi chiamano anche Prospero l’Incantatore, non siete l’unica a ritenermi tale. Ora, scusatemi, ma Chandresh mi lascia a becco asciutto se non mi presento alla sua tavola prima del rintocco della mezzanotte e la mia pancia gorgoglia, sentite?»
Per tutta risposta, nell’istante di silenzio che seguì, la pancia dell’uomo emise un brontolio di protesta e la risata argentea di Jacqueline invase l’atrio.
«Siete adorabile, Jacqueline Brunet, sono sicuro che la rivedrò ancora» la salutò allontanandosi.
Quando Hector Bowen sparì alla vista della ragazza, la giovane si accorse di stringere una rosa rossa tra le mani e si domandò in che modo le fosse finita tra le dita.
Solo quando il primo rintocco di mezzanotte risuonò nella grande casa Jacquelin si riscosse e sussultò. Il fiore le scivolò tra le mani.
Quando si chinò a raccoglierlo, si punse accidentalmente con una spina e da quel momento non seppe fare altro che pensare ad Hector Bowen.
 
 
 Di’ il mio nome
Londra, 25 dicembre 1867
 
Quando la cena ebbe termine, il grande orologio della sala allestita per l’occasione suonò le quattro di notte. O mattina.
Gli ospiti, guidati dal padrone di casa, si trasferirono in un salone adiacente, dove un’orchestra stava già suonando un allegro motivetto, invitando i più attivi e audaci ad aprire le danze. Molti si accomodarono sulle poltrone sistemate attorno a dei camini e alcuni di loro decisero di servirsi al ricco buffet allestito lontano dall’ingresso.
Tra questi vi fu Hector Bowen, il cui appetito non era stato affatto risvegliato dal fragrante profumo di dolci, ma dalla delicata cameriera francese, che serviva sorridendo gli ospiti.
L’uomo le sorrise e il volto di Jacqueline si illuminò. Nessuno dei due parlò e per qualche istante si persero l’uno nella contemplazione dell’altra, come se non si potesse fere altro al mondo se non questo: contemplare l’oggetto dei propri desideri.
Poi Hector parlò e alla cameriera sembrò una voce molto antica, proveniente da un passato perduto da secoli. Eppure, quell’uomo dimostrava al massimo trent’anni.
«Sapete ballare?» domandò.
«Credevo che voi non aveste bisogno di fare domande» fu la risposta della giovane, maliziosa.
Hector sorrise divertito.
«Avete ragione. Secondo me sapete ballare divinamente e a insegnarvelo è stato vostro nonno,
quando eravate molto piccola».
Jacqueline rimase fortemente colpita dalle parole dell’uomo e si chiese come facesse a sapere quel dettaglio della sua vita. Forse era più di un semplice illusionista, forse possedeva davvero qualche strana, sovrannaturale abilità. In fondo, nulla si poteva escludere a questo mondo, con tanti misteri ancora da svelare.
«Allora, ho indovinato?»
«Sì, avete indovinato» confermò Jacqueline.
«E come premio cosa mi merito? Un bacio dalle vostra belle labbra?»
La ragazza rise, nascondendo la bocca con un gesto aggraziato della mano e scotendo la testa. I pochi ricci sfuggiti all’acconciatura stretta e severa che portava ondeggiarono.
«No, non credo sia possibile, signore, nemmeno la conosco» protestò poi.
«Conoscete il mio nome, il nome di un uomo è tutto, non credete? Comunque, se preferite, potete concedermi il prossimo giro di valzer» disse Hector, deciso ad ottenere il suo premio.
«Sto lavorando, signore, non credo che Monsieur Lefévre sarebbe felice di vedermi volteggiare in mezzo alla sala» obiettò Jacqueline.
«Non dovete preoccuparvi di questo, venite con me» disse Hector, porgendole la propria mano perché lei la afferrasse.
«Signor Bowen, io non-»
«Chiamatemi Hector.