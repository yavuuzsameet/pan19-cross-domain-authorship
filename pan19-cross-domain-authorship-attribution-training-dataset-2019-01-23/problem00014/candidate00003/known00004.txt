che di nome (ti è capitato di dimenticare gli pseudonimi iniziali, soprattutto il nome di tua sorella cambia molto spesso), ma in caso dovessi scrivere a persone più importanti (come insegnanti o manager sportivi… - per fare due esempi a caso), questa disattenzione potrebbe causarti dei guai.

Passiamo al tuo problema: è sicuramente una situazione molto, molto delicata. Di per sé credo richieda un certo tatto, ma dalla tua lettera ho l’impressione che non sia una delle tue qualità preponderanti.

Proprio per questo, ti consiglio di lasciar perdere approcci che non fanno parte della tua natura: se Ikol si rifiuta di ascoltarti, mettila con le spalle al muro.

So che può sembrare un pochino drastico, ma credo che con una persona testarda come lei (deduco che lo sia da come ne parli, ovviamente, non ho idea di chi si tratti), la situazione migliore sia metterla alle corde e parlarle finché non sarà costretta a mettere a nudo i suoi sentimenti con te, e ad ascoltare tutto quello che hai da dirle senza scappare. Per fortuna non credo proprio abbia poteri magici, quindi una volta chiusi in una stanza dovrà ascoltarti senza fuggire o inventarsi qualche tranello di cattivo gusto per sviare la situazione!

(ho la sensazione che le piacciano molto questo genere di scherzi, sempre grazie al sottile profilo psicologico che ne fai)

 

Un saluto,

Sonoph C. ”

 

*

La posta del cuore di Sonoph C.

 

1 Novembre 20XX

“Caro Sonoph C., dal momento che dai consigli anche su questioni personali provo a chiedertene uno.

Da alcuni anni ho una grandissima amica: condividiamo ogni cosa, lei sa tutto di me e io molto su di lei (o almeno credo, mi piace pensarla così). Passiamo molto, molto tempo insieme, facciamo quello che ci va di fare quando ci va di farlo e di per sé va tutto bene.
Tra poco però saranno cinque anni dalla prima volta che ci siamo incontrati, e mi piacerebbe festeggiare la cosa senza cadere nello stucchevole da ragazzine beote (soprattutto perché so che lei s’infastidirebbe molto, odia la melassa). Più ci penso più tutto però mi sembra esagerato e inopportuno. Ho anche pensato di lasciar perdere e farle capire solo a voce che non mi sono scordato di che giorno è, ma mi sembra un po’ triste.

Vorrei un consiglio su cosa organizzare, o regalarle, per festeggiare la cosa senza tanti fronzoli.

 

Grazie mille,

Pidgeotto ”

 

“Caro Pidgeotto, dal momento che alla tua amica non piacciono le uscite romantiche o i regali plateali (come rose rosse e questo tipo di cose), ti consiglierei di portarla in un posto che per voi abbia un qualche significato, magari con una buona scusa. Forse capirà lo stesso che si tratta di un pretesto, ma apprezzerà lo sforzo e si godrà la giornata.

Per fare un esempio pratico, mettiamo che vi siate conosciuti, non so, all’estero… in Europa, per dire (ma potrebbe essere in qualsiasi altro continente, sono tutti esempi a caso). Ci sono molti voli economici che possono portarvi in giro per il mondo senza spendere eccessivamente;  in caso non sia possibile partire (i tuoi genitori non consenzienti e così via), il giorno dell’anniversario (mi permetto di chiamarlo così) potresti sempre trovare un modo per portarla in un parco, un ristorante o qualche altro posto che ricordi quello dove potreste - sempre ipoteticamente - esservi incontrati la prima volta.

Se le mostrerai i biglietti o il posto senza commenti (una delle mie sensazioni dice che in questo sei bravo), credo che la tua amica apprezzerà.

 

Auguri a entrambi,

Sonoph C.”

 

 *

 

La posta del cuore di Sonoph C.

 

15 Novembre 20XX

“Caro Sonoph C. (bel nome, quella redazione dev’essere piena di tipi geniali), ho deciso di approfittare della rubrica per chiederti un consiglio.

Vado subito al sodo: ho un conoscente con cui non vado granché d’accordo (soprattutto perché è un bacchettone), ma che mi manda in cortocircuito gli ormoni più di tutte le decine di ragazze che fanno la fila per uscire con me (ti assicuro che sto arrotondando per difetto).
Ora, per qualche astruso motivo (probabilmente legato al suo essere rigido come lo stecco di legno che sembra avere piantato su per le sue fantastiche chiappe), lui è convinto che io sia un pallone gonfiato.
Intendiamoci, è un’accusa immotivata: non sono affatto un tipo alla James Potter-il-bullo (sono sicuro che capirai il paragone, quel tipo di sensazioni di cui parli sempre mi dicono che conosci Harry Potter – e che ti piace), non tratto male nessuno (tranne chi si comporta da idiota, tipo H.)… al massimo posso non essere un esempio di modestia, ma non mi pare niente di drammatico. Anzi.

Comunque, la mia richiesta è questa: ci metteresti una buona parola? Intendo proprio qui sulla rubrica della posta.
So per certo che il mio conoscente, chiamiamolo General Accademy (gli sta bene come nome, un po’ come a te Sonoph C.), legge sempre questo giornalino. È fissato con tutto quel che sa vagamente di puro spirito di gruppo, come gli inni e cose del genere.
Basta che metti qua sopra due parole positive su che persona profonda sono, quanto mi preoccupo per la felicità di chi apprezzo e così