Emma, poi iniziò a camminare avanti e indietro di fronte alla ragazza, le mani nelle tasche del cappotto, uno scuro cipiglio in volto.

«Regina?» chiamò lo sceriffo, dopo averla osservata per qualche minuto, sicura che sotto i tacchi della donna il terreno avesse cominciato ad erodersi a causa della sua irruenza.

Emma non ci capiva molto, di quel genere di cose, ma era abbastanza sicura che l’erosione continentale fosse un problema serio e Regina da sola vi stava contribuendo egregiamente.

«Credo dovremmo cancellare l’appuntamento di questa sera» disse infine Regina, fermandosi e guardando Emma negli occhi.

Lo sceriffo non abbassò lo sguardo.

La bocca di Regina, la bella, bella bocca di Regina, diceva una cosa, ma gli occhi del sindaco narravano tutta un’altra storia. Era spaventata.

La signorina Swan si incupì. Da cosa poteva mai essere spaventata, Regina?

«Perché?»

«Così avrai più tempo per parlare con quel dannato pirata» rispose Regina, prima di riuscire a trattenersi. Si morse il labbro e chiuse gli occhi. «Scusa, non-»

«Hook?»

«Non volevo dire questo, mi dispiace. Volevo solo…» Regina sospirò. Si lasciò cadere su una sedia di fronte alla scrivania di Emma, quasi a peso morto, come era solita fare lo sceriffo ovunque si trovasse. Ma un’azione del genere da parte di Regina poteva essere solo preoccupante.

«Volevo solo ricordarti che non hai obblighi verso di me. Se la storia con il pirata non è finita e vuo-»

«Regina! Dannazione! Frena!» esclamò Emma, alzandosi dalla sua sedia superergonomica, cinque rotelle, seduta reclinabile, poggiatesta e poggiapiedi estraibile, acquistabile in ben sette colori differenti. «Di cosa stai parlando?»

«La signorina Lucas si è lasciata sfuggire che eri con Hook, questa mattina» confessò Regina, guardando a terra.

«Non ci posso credere! Ruby, vaffanculo!».

«Emma!»

«Almeno hai abbandonato il signorina Swan». 

Regina stirò le labbra e incrociò le braccia al petto.

Emma si mise tra lei e la scrivania, cui si appoggiò. «Questa è la sola ragione per cui non vuoi uscire con me?»

«Non ho detto che non voglio uscire con te. Ho detto che credo sarebbe maglio cancellare questo appuntamento» la corresse Regina, sempre guardando verso il basso.

«E io credo che non dovremmo cancellare nessun appuntamento».

«Sign- Emma. Non devi sentirti obbligata a uscire con me solo perché è quello che voglio. Se provi ancora qualcosa per il pirata… Insomma, lasciarlo, con la consapevolezza che lui continuerà a vivere in città e scoprire che da un momento all’altro lui potrebbe trovarsi in un altro continente… C’è una non sottile differenza. Se scoprire della sua imminente partenza ti ha fatto ripensare a-»

«Regina» la interruppe di nuovo Emma, scuotendo la testa. «Non ho ripensato proprio a niente. Volevo solo… salutare. Beh, a dire il vero volevo assicurarmi che non fosse un altro dei suoi tiri mancini e, poi, salutare. In fondo siamo stati insieme».

Regina non riuscì a trattenere una smorfia di disgusto.

«D’accordo, forse non uno dei miei momenti migliori, ma l’hai gestita comunque meglio di quando ti ho detto di Walsh. Quella scimmia volante è stata decisamente il fondo della mia vita sentimentale» considerò Emma. «Ma, credimi, Regina. Voglio uscire con te».

Il sindaco tenne lo sguardo puntato a terra.

Sussultò appena, quando sentì le dita leggere di Emma accarezzarle una guancia e poi sollevarle il mento.

«Mi piacciono i tuoi occhi» bisbigliò Emma. «Mi piace tutto di te, Regina».

Il sindaco arrossì, poi sorrise.

Si sentiva… un’idiota, in quel momento.

Perché si era lasciata guidare dalle sue paure, dalle sue insicurezze, da quello che era successo in passato, invece che dal suo cuore.

Perché, in fondo a quel baratro oscuro che aveva nel petto, Regina sapeva bene che poteva fidarsi di Emma, ciecamente e in ogni caso. Si era sempre fidata di Emma, avrebbe sempre potuto fidarsi di Emma.

Perché lei e Emma erano…

«Mi piacciono anche le tue paranoie» aggiunse lo sceriffo, divertita.

Il sorriso di Regina si trasformò all’istante in una smorfia di rimprovero.

«Un tatto invidiabile, signorina Swan» commentò Regina. «Mi dispiace» aggiunse poi, come un bambino costretto dalla madre a chiedere scusa a un amico per un dispetto. «Forse ho un po’… esagerato».

«Un po’, mmh?»

«Emma».

«Abbiamo un appuntamento questa sera?»

Regina alzò gli occhi al cielo. «Sì».

«Bene, allora è tutto sistemato».

«Bene» rispose Regina. Fece per alzarsi, quando Emma arricciò il naso.

«Questo…? Aspetta, non mi dirai che…?»

Lo sceriffo annusò l’aria, per poi avvicinarsi al viso di Regina, all’altezza delle sue labbra.

«Emma, che cos-» fece il sindaco, allarmata, chiedendosi che cosa dannazione fosse preso alla signorina Swan. Non lo sapeva che non era consigliabile starle così vicino?! Il viso di Emma, le labbra di Emma, a pochi centimetri dalle sue. Un’