si siano fatti battere da una sciocca senza poteri magici, non trovate?”





“Fossi in te, non mi preoccuperei della mia sicurezza, ma della tua. In ogni caso, immagino ti farà piacere sapere che le mie sbadate guardie verranno diligentemente punite. Carter, ora riportala nella sua cella.”





I rami la lasciarono bruscamente e lei atterrò in malo modo; prima ancora che avesse il tempo di rimettersi in piedi, fu afferrata con molto poco garbo da quello che doveva essere Carter, che la tirò su e la issò a forza sul cavallo con lui. Quando Belle cercò di divincolarsi, le tirò uno schiaffo tale da farle girare la testa.





Le veniva da piangere. Aveva passato giorni a pianificare quella fuga e ora era tutto finito e lei veniva riportata al castello più sconfitta e umiliata di quanto non fosse prima. Odiava sentirsi impotente, odiava essere impotente, odiava il ghigno della regina e la sua impossibilità di farlo scomparire. Odiava quel Carter, che con la scusa di tenerla ferma sulla sella le stava toccando decisamente troppo le gambe; non era una stupida, sapeva cosa accadeva in genere alle donne fatte prigioniere, e si chiedeva quali dei dovesse ringraziare per il fatto che nessuna delle guardie le avesse mai fatto violenza. Che fosse stata la regina a vietarglielo? E perché? Restava il fatto che ora era in trappola nella stretta di quell’uomo e presto sarebbe stata rinchiusa in una torre, alla mercé di qualunque capriccio di sua maestà o dei suoi soldati. Aveva paura.





Fu trascinata lungo sale, corridoi e scalinate, continuando a ribellarsi più per orgoglio che per la reale convinzione di poter fuggire, e la sua ostinazione le costò altri schiaffi, parecchi strattoni e anche un calcio nello stomaco. Quando fu gettata nella cella riusciva a stento a reggersi in piedi e aveva la faccia gonfia e dolorante. Si accasciò sulla brandina fredda e rigida e guardò, impotente, mentre la regina in persona afferrava le catene che aveva scassinato poco prima e le assicurava di nuovo alle sue caviglie. Pochi minuti di libertà le avevano già fatto dimenticare quanto fosse sgradevole il gelido metallo sulla pelle, specie nei punti in cui aveva già aperto delle ferite. Il suo gemito di dolore, malamente trattenuto, fece allargare ancora di più il ghigno dell’altra donna.





“Perché?” Chiese, mentre un’altra manetta si chiudeva intorno al suo polso; qui la stoffa evitava che il ferro la ferisse, ma la sensazione non era comunque piacevole.





“Perché cosa, mia cara?” La voce melliflua della regina le faceva venir voglia di vomitare.





“Perché le manette, quando ho già dimostrato di saperle aprire e quando sappiamo benissimo entrambe che non sono quelle a tenermi chiusa qui.” Anche parlare le riusciva difficile e doloroso. Sentiva il sapore del sangue dove le avevano spaccato il labbro.





“È vero, non sono queste a tenerti prigioniera, ma ti aiutano a sentirtici. Ora riposati e goditi la permanenza.”





Bastarda. Vigliacca, perfida, falsa e velenosa come un serpente. La rabbia di Belle montava sempre di più mentre l’altra si avviava verso la porta.





“Lui lo verrà a sapere. Rumplestiltskin lo verrà a sapere e allora voi sarete in grossi guai.” La regina, che era già sulla soglia, si girò a guardarla, sempre sorridendo.





“E perché mai dovrebbe cercarti o vendicarti? Ti ha cacciata, ricordi? Tu non significhi niente per lui, così come non vali niente in questo castello. Tu non sei niente. Cerca di ricordarlo bene. Oh, e riguardati, non hai una bella cera.” La porta si chiuse alle sue spalle con un tonfo che sembrò rimbombare fin dentro le doloranti ossa di Belle. La ragazza, seduta sulla brandina, poggiò la schiena al muro e cercò di combattere il groppo che sentiva in gola e le lacrime che minacciavano di scendere. Non avrebbe saputo dire cosa le facesse più male: se la faccia gonfia, i lividi sul resto del corpo, l’orgoglio ferito o il cuore spezzato. La regina non poteva avere ragione. Rumplestiltskin l’amava, ne era certa; glielo aveva letto negli occhi. Aveva visto lo stupore e la paura di chi è ricambiato ma non crede che questo sia possibile. E poi c’era il bacio. Il Bacio del Vero Amore non avrebbe funzionato se il sentimento non fosse stato sincero da entrambe le parti.





 






Far longer than forever







I’ll hold you in my heart







It’s almost like you’re here with me







Although we’re far apart







 






“Rumple, dove sei?” Nell’istante in cui iniziò a parlare, la voce le si spezzò e non riuscì più a trattenere le lacrime.





“Mi manchi.” Le mancavano i suoi sguardi e i rari gesti d’affetto che cercava sempre di nascondere, le mancavano la sua pelle dorata e i suoi occhi grandi e magnetici, le mancavano anche il suo strano senso dell’umorismo e il suo comportamento da folletto impazzito, con quelle risatine acute e i gesti ampi e teatrali delle mani. Ma, più di tutto, in quella cella fredda e umida dove pativa i morsi della fame, rimpiangeva la sensazione di calore che aveva provato quando l’aveva abbracciato o quando lui l’aveva salvata da quella rovinosa caduta dalla scala, rimpiangeva la possibilità di prendere un