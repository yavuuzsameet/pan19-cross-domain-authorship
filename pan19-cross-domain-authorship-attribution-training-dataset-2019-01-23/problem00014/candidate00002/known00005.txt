gli dispiacerebbe tornarci. Potrebbe portare i Pond a spasso per Hollywood, magari riuscirebbe perfino a ottenere l’autografo di Errol Flynn(2), finalmente… Davvero, è decisamente ingiusto che quel mascalzone gliel’abbia negato così a lungo solo per ripicca. Non era mica stato lui a suggerire quella stupida sfida, e di certo non aveva nessuna colpa se Jack aveva deciso di aggiudicarsi la vittoria seducendo anche la maggior parte degli uomini presenti al party, dopo aver esaurito le gonnelle. Non c’erano gli estremi per squalificarlo: la scommessa parlava di persone, nessuno aveva specificato che si dovesse trattare di donne! Errol non sapeva perdere con classe…

Non è mai stato a Hollywood con la sua undicesima faccia, però: forse, con l’aiuto di Amy (o di River: a una donna così esplosiva è sicuro che Flynn non saprebbe mai resistere), potrebbe riuscire a passare per un fan qualunque e a ottenere quel preziosissimo pezzetto di carta. Non sa neanche perché ci tenga tanto, a ben vedere.

Probabilmente è la vecchiaia. È sempre stato un tipo sentimentale, in certe vite più che in altre, ma ha notato che con l’età questo lato del suo carattere si sta facendo sempre più acuto.

 

Ed è proprio per questo che il suo ingresso nella TARDIS non è il solito turbinio di giacche e capelli svolazzanti. Si chiude alle spalle le porte blu con una strana delicatezza e cammina fino alla console senza fretta, girandole intorno e sfiorando i comandi man mano che avanza.

«Te la sei passata proprio brutta stavolta, eh, vecchia mia?» dice, guardando la sua splendida, splendida nave spaziale. «Ma ce la caviamo sempre, io e te, non è così? E guardati: neanche un graffio! Sei più in forma che mai, ragazzaccia…» aggiunge con un buffetto affettuoso alla leva del freno a mano.

Ci sono andati pericolosamente vicini. Oh, per carità, ci vanno sempre pericolosamente vicini, con variazioni sul tema del pericolosamente, ma perché lui possa arrivare a dubitare di riuscire a cavarsela - dubitarne davvero - la situazione deve essere più che impossibile e molto, molto più che pericolosa. Stavolta, però, per un attimo ha quasi perso le speranze anche lui. Quasi, certo, perché nella sua piccola Amelia Pond ha una fiducia insormontabile e in più è un ottimista per natura, o una vita così non l’avrebbe potuta sopportare affatto. Ma quasi è già abbastanza.

Che sia stato per un istante o per dieci, ha temuto sul serio di essere arrivato al capolinea, alla fine delle danze, e la musica aveva già smesso di suonare. Ma il loro è un valzer infinito, un valzer a mille tempi che non si piega alle regole del ritmo e decide da solo quando rallentare e quando accelerare; non è poi così strano, per chi può piegare al proprio volere il tempo stesso - ironico che poi venga sempre a mancargli, per una ragione o per l’altra. E, a proposito di balli e di essere a corto di tempo, ha un matrimonio a cui andare!

Piroetta rapido verso il guardaroba della TARDIS, canticchiando qualche stupida canzoncina natalizia per il puro piacere di farlo, e un po’ perché sentire la propria voce lo fa sentire più vivo e meno solo. Si ferma al centro della stanza a considerare le sue opzioni: potrebbe mettere il costume tradizionale da matrimonio di Trixofyllis, se non fosse tanto appariscente, con tutte quelle piume variopinte, oppure l’armatura asgardiana di gran gala, ma teme che sia un po’ troppo calda per la stagione. Ci sarebbe sempre il suo abito cerimoniale di Gallifrey, andrebbe giusto spolverato un pochino, ma c’è un motivo se ha iniziato presto a vestirsi come un terrestre: i Signori del Tempo avevano tante doti ed erano abili in tanti campi, ma non brillavano certo in quello della moda.

Il completo nero delle occasioni importanti, quindi. Sarà la tuba, saranno le scarpe lucide lucide, sarà il bastone da passeggio, ma torna sempre a quello, alla fine. Oh, be’, poco male.

Lo tira fuori da un armadio, pezzo dopo pezzo, e lo appende accanto allo specchio per dargli una spazzolata.

 

«Che ne pensi, bellezza, il nero mi dona ancora?» chiede a voce alta mentre si annoda il papillon. La TARDIS spalanca l’anta alla sua sinistra, in tutta risposta. «Hai perfettamente ragione, i dettagli sono importanti!» concede lui, ficcando la mano a caso tra le sciarpe per trovare il giusto abbinamento.

Quando, al tatto, riconosce quella di seta bianca che stava cercando e la tira fuori alla cieca, ancora preso a raddrizzarsi il farfallino davanti allo specchio, tra le mani si ritrova anche un buon metro di lana a righe colorate e frange.

«Oh, Sexy, guarda qui! Ti ricordi quanto mi piaceva questa quand’ero giovane?» La TARDIS ronza come ad annuire. «Bei tempi, quelli, eh? Ci si poteva ancora fare largo nell’universo con un sacchetto di gelatine e qualche metro di sciarpa. Mai trovata una sciarpa tanto comoda, però, devo ammetterlo…» dice, drappeggiandola attorno allo specchio e mettendosi al collo quella bianca.

Si osserva a lungo con aria scettica, tormentato dalla sensazione che manchi ancora qualcosa,