avrebbe pensato – e sorride lievemente, imbastendo un’aria enigmatica che Nikolaj farebbe volentieri sparire a pugni dalla sua faccia.

«Non devo preoccuparmi? Sei sparito per due interi mesi senza dirmi nulla!» Nikolaj vorrebbe davvero trovare un modo per fargli capire quanto male abbia fatto pensare qualsiasi cosa riguardo alla sua assenza: ha passato giorni e giorni a rodersi nell’angoscia che qualcuno potesse avergli fatto male e l’alternativa migliore era quella di credere che se ne fosse andato spontaneamente. Vederlo sano e salvo davanti a sé lo rassicura, certo, ma non si sentirà del tutto tranquillo fino a quando non saprà cos’è successo esattamente.

«È molto complicato, Nikolaj».

«Ti prego, Kostja, raccontami cos’è successo» e il modo in cui lo guarda, il modo in cui lo supplica con gli occhi e con le mani – impegnate a stringere le sue – costringono Konstantin a rivelare la verità. Poco importa, poi, se quella non è la sua verità: a Nikolaj non serve sapere del suo incontro con la Regina e di giorni e notti di cui lo stesso Kostantin ricorda poco o nulla.

«Sono stato rapito da uomini che credevano avrebbero potuto chiedere un riscatto sostanzioso. Come tu ben sai i membri della mia famiglia sono spariti insieme a tutti i nostri soldi, così quando i rapitori l’hanno scoperto hanno deciso che non c’era altro da fare se non uccidermi. Sono riuscito però a liberarmi e a fuggire dal luogo in cui mi avevano portato» sente Nikolaj stringersi al suo petto e dentro di sé non può fare altro che sorridere. Sorridere mentre lo stringe, mentre gli accarezza la schiena per rassicurarlo e conclude il suo racconto con noncuranza: «non sono tornato prima perché non avevo idea di dove mi trovassi. Ho vagato per giorni e giorni prima di capire di essere fuori dal regno e da lì la via del ritorno è stata lunga e piena di sorprese».

«Sorprese?» chiede Nikolaj in un mormorio lieve, avvinto dal racconto e dalla preoccupazione per il suo migliore amico.

«Ho-- ho avuto parecchi incontri fortuiti» il sorriso di Konstantin si amplia ulteriormente e dopo qualche secondo di silenzio, convinto dallo sguardo pieno di attesa della Principessa, il ragazzo finisce la frase: «ti dirò solamente che non ho più bisogno di preoccuparmi dello status della mia famiglia».

Per quanto Nikolaj insista a voler sapere più dettagliatamente che cos’è successo, Konstantin mantiene il segreto e non rivela mai più di piccoli dettagli che non spiegano assolutamente nulla.

Nikolaj lo sa, si è accorto perfettamente che qualcosa non va, ma la verità è che è così felice di riavere di nuovo Kostja che tutto sommato si ritrova a pensare che il vero motivo per cui il suo migliore amico insiste nel non voler parlare non è poi così tanto importante.

 

Dawyd torna a palazzo circa tre settimane più tardi per colpa di un’improvvisa e violentissima tormenta che ha tenuto bloccati lui e i suoi uomini in un villaggio non troppo distante dalla loro destinazione finale – e ancora dopo tre settimane i suoi uomini si domandano come sia possibile che da un momento all’altro le forze della natura si siano scatenate apparentemente contro di loro, in un modo incredibile perfino per il paese in cui si trovano.

Dawyd torna a palazzo circa tre settimane più tardi e dal momento esatto in cui mette di nuovo piede nei giardini si accorge che qualcosa è cambiato; quella sensazione lo accompagna per giorni e giorni, fino a diventare una costante nella sua nuova vita.

Non è Nikolaj ad essere cambiata, no: la principessa lo tratta esattamente come lo trattava prima e com’era stato stabilito ha accettato di sposarlo; mentre i preparativi continuano Kolja passa la maggior parte del suo tempo libero con lui e Dawyd è sempre più certo di quello che provano reciprocamente.

Non è la Corte ad essere cambiata: nonostante quello che Dawyd stesso considera un grande fallimento nessuno dei nobili sembra pensarla così e gli inviti ai ricevimenti e alle cene di gala si sono quasi triplicati mentre tutti loro sono impegnati a congratularsi per le nozze imminenti e per ciò che succederà dopo.

La sensazione che prova dentro di sé sembra agitarsi ogni volta che il suo sguardo si posa su Konstantin: c’è qualcosa di diverso in lui eppure Dawyd non riuscirebbe a spiegare cosa nemmeno se fosse lo stesso Nikolaj a chiederlo.

 

*

V – pas de six, intrada: variante II, andante con moto.

 

Konstantin passeggia nel giardino con aria assorta, contemplando i roseti in fiore e le piante ricoperte dalla brina che su di esse forma splendidi fiori di ghiaccio, senza rivolgere la propria attenzione a nulla in particolare. Nikolaj lo sa, Nikolaj lo conosce e perfino mentre lo osserva di nascosto, immobile dietro al tronco di un abete, riesce a capire perfettamente cosa stia facendo.

Sa che Kostja ama trascorrere la maggior parte del suo tempo nei giardini, specialmente nei roseti dove giocavano da bambini – per qualche strano motivo, perché Konstantin non è affatto nostalgico o sentimentale, quello è rimasto il suo luogo preferito –, ma quello che sta facendo ora è qualcosa di diverso. Kostja si reca nei giardini quando vuole rimanere da solo a riflettere e Nikolaj ha sempre trovato meraviglioso seguirlo e poter osservare di nascosto l’espressione pensierosa, assorta o perfino distratta che si rifletteva sul suo viso; non c’è traccia