anni e, prima o poi, la convincerò a fare di me un uomo onesto» scherzò poi attirandola a sé e stringendo un braccio intorno alle sue spalle.

«Prima o poi... chissà!» Scherzò lei.

«Questo è Benedetto,» lo presentò Dario, imitando Massimo e cingendogli le spalle con un braccio possessivo.

Gli altri due gli strinsero la mano amichevolmente e il giovane scambiò con loro i convenevoli di rito, rinnovando gli auguri già fatti da Dario e chiarendo la propria posizione in casa Blanc.

«I tuoi sono sempre stati persone generosissime,» commentò il padrone di casa, poi si rivolse al ragazzo «e noi siamo contenti che Rosa e Domenico si siano presi cura di te, così ringiovanisci un po' la nostra cerchia di vecchietti» finì ghignando autoironico.

Dario gli porse il pacchetto e l'uomo lo appoggiò su un tavolino lì accanto, insieme a un mucchietto di altri regali. «Grazie. Li aprirò tutti insieme, prima della torta,» spiegò. «Andate pure dentro e servitevi al buffet. Se vi serve qualsiasi cosa, chiedete pure ai camerieri e... grazie ancora di essere qui.»

Dario e Benedetto lasciarono il posto accanto al festeggiato ad altri amici che attendevano di poterlo salutare.

Ben presto la villa, addobbata di luci e musica, si riempì di invitati che gironzolavano con cibo e bicchieri di vino in mano. Dario veniva spesso fermato da uomini e donne che gli chiedevano del suo lavoro, delle sue intenzioni per il futuro e lui reagiva simpaticamente evitando di dare troppe spiegazioni.

Una persona in particolare sembrava seguirli da quando avevano messo piede nella casa, pur non avendo ancora attaccato bottone: una donna che doveva avere più o meno l'età di Dario, molto elegante, molto curata, truccata in modo impeccabile. Ogni volta che si voltavano lei era lì che parlava con qualcuno, che si faceva versare il vino da un cameriere, che si serviva di bocconcini di cibo che restavano però intoccati nel piatto che venivano regolarmente abbandonato qua e là.

«Chi è la bellona che ci perseguita?» Domandò Benedetto a un certo punto.

«Una per cui mi ero preso una scuffia tanto tempo fa, quando ero addirittura più giovane di te ora,» si schermì Dario; «allora lei era convinta di essere la manna dal cielo per ogni ragazzo, che pochi fossero al suo livello, e si concedeva solo ai campioni di sci e ai figli di papà, quelli carichi di soldi, con la macchinona che li aspettava in garage ancora prima che fossero riusciti a prendere la patente... ho perso solo tempo,» aggiunse quasi con rammarico.

«Allora forse potresti toglierti la soddisfazione adesso: mi sembra molto interessata a te...» gli propose Benedetto mantenendo un tono basso, quasi cospiratorio. In qualche modo lo uccideva dentro pronunciare quelle parole, ma era lì per supportare Dario in qualunque decisione prendesse, anche se questo significava vederlo insieme a qualcun altro: se Dario si fosse legato a qualcuno, lui avrebbe avuto un nuovo alleato per combattere contro la sua malattia.

«Non m'importa di lei... forse non mi è mai importato davvero, neanche quando ero poco più di un ragazzino, ma sicuramente non ora. Ho perso tempo a correrle dietro, allora.»

«Non penso che dovresti correre, ora, per acchiapparla...» insistette Ben facendosi violenza nell'insistere.

«Ora... m'importa di non perdere il tempo che mi resta in stupide storie insipide e senza significato. Ora non ho tempo da perdere,» ribatté l'uomo convinto.

La sua voce era greve e pregna di tristezza, ma in fondo a Benedetto sembrò quasi di sentire un guizzo di qualcosa che non avrebbe saputo spiegare.

«M'importa che il mio tempo non sia perso ora» ripeté Dario stringendosi Dick al fianco e appoggiandogli le labbra sulla tempia.

La donna li stava guardando e fu evidente che per lei, vedere la loro confidenza e la loro vicinanza, fu come ricevere un pugno nello stomaco.

«Se fai così, tra poco tutti sapranno che sei gay» tentò di svincolarsi Benedetto con poca convinzione.

«A me non è mai importato quello che pensano o dicono gli altri, ma hai ragione, piccolo Dick: non avrei dovuto esporti in questo modo,» si preoccupò Dario allentando un po' la presa.

«Non importa neanche a me» esordì coraggiosamente il ragazzo, ostentando una sicurezza che purtroppo non gli apparteneva, «e poi ricordi il nostro patto? Io sono qui per te.»

Dario chiuse gli occhi e avvicinò ancora le labbra alla fronte del più piccolo, inspirò piano il suo profumo di pulito e se lo strinse addosso con ancora più forza disperata.

 

Rosa e Domenico erano partiti il venerdì precedente, di pomeriggio, e non sarebbero tornati prima della domenica successiva; chiamavano tutte le sere ed erano entusiasti dei posti e degli spettacoli che Dario aveva prenotato per loro, il tempo era meraviglioso e la Riviera Ligure stava dando il meglio di sé e dei suoi abitanti.

«Sono un po' chiusi, all'inizio, un po' schivi come noi valligiani, questi liguri, ma poi, quando riesci a conoscerli, ti accorgi che hanno il cuore grande.» Gli aveva raccontato Rosa la sera prima.

 

Il mercoledì si alzarono molto presto, entrambi silenziosi, entrambi nervosi.

In quel momento Benedetto avrebbe voluto poter parlare