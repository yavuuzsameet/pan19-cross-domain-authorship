che fanno ammosciare la gente. Pensa che bella visione. Gonfie di siero e disgustose...


Chandresh ficca la mano sotto l'acqua fredda e il battito del suo cuore lo sommerge, interrompendo il disco rotto nel retro della sua testa.

'Male bastardo' non rende l'idea. Gli gira la testa e deve serrare i denti così forte da sentirseli inchiodati, le ginocchia che si piegano per la scarica che gli percorre i nervi. Si costringe a guardare dritto allo specchio per non abbassare lo sguardo sulla mano, terrorizzato dall'idea di cosa potrebbe vedere. A fissarlo di rimando è un volto bruno che stenta a riconoscere come il proprio, nemmeno con il picco acuto di dolore che s'impadronisce, specularmente, dei lineamenti fini del riflesso. Gli occhi viola scuro, profondi da sembrare neri, che insistono a sottolineargli con un khol che ci mette secoli a venire via. La mascella asciutta, contratta su un lamento. Le corde tese che vibrano sul collo.  

Un morso all'angolo delle sue labbra si sta annerendo in un livido, e tuttavia se lo cerca con la punta della lingua non lo trova, è sbiadito per la fiammata che gli avvolge la mano. Non aiuta a sopportare, ma gli permette di ricordare a se stesso che passano. Questo genere di cose, passano. Passerà anche questa.  Poco a poco riesce a mandare giù un respiro, poi un altro, e un altro. Il fuoco si attenua e rimane solo il pulsare costante nelle sue orecchie. Una canzoncina che il suo cuore mormora in maniera compulsiva, nervosamente, nel buio, ogni battito a dire sono qui, sono qui, sono qui.

Qui.

Dalla camera da letto, nessun suono se non il ronzio del condizionatore acceso e il sommesso russare di uno degli uomini.

Un sonno così tranquillo è un mistero assoluto, per lui – non ha idea di come si possa rimanere così aperti e indifesi al mondo, e se lo sapeva, l'ha disimparato. Anche con la spossatezza che cala tutta in una volta, a farlo sentire un quarantenne usurato dal lavoro in una fabbrica. Anche col desiderio di raggomitolarsi lì, sul tappetino del bagno, e chiudere gli occhi per cinque minuti soltanto.

Alle sei passeranno a prenderlo per portarlo altrove. Deve darsi una mossa ad inventare qualcosa per nascondere le ustioni. Evitare la doccia adesso gli comprerebbe un po' di tempo più tardi, però... no, no. Può resistere al sonno, ma la sensazione di sporco è insopportabile. Lo sguardo gli cade sulla vasca da bagno angolare, affollata di prodotti e illuminata dal bagliore freddo della lampadina alogena. Un paio di accappatoi siglati da iniziali sono stati buttati alla rinfusa lungo il bordo, di ceramica liscia, pulita. Invitante. Sposta la ciniglia sulla tavoletta chiusa del water, cauto, ed entra.

Il bagnoschiuma lo ruba dalla prima bottiglia a tiro, senza vergogna. Se volesse davvero passare inosservato dovrebbe accontentarsi del sapone – lascia un profumo più neutro addosso, abbastanza da non attirare l'attenzione – ma finché viene lasciato in pace non gli importa più di tanto. Se nessuno si schioda dal letto quando si accovaccia e fa scorrere il getto della doccia, dubita che dovrà aggiungere un problema alla lista infinita di casini che gli piovono regolarmente tra capo e collo.

L'acqua è tiepida anche a girare la valvola tutta verso il freddo, scaldata nelle tubature che passano in muri esposti al sole tutto il giorno. Chandresh si strofina con energia, scrupoloso, prestando un occhio distratto alla pelle che si arrossa sotto le sue attenzioni. Più che osservare il risultato delle attenzioni altrui sul proprio corpo, è il tremore che percorre i muscoli a disturbarlo. Per restare lucido deve lottare.

In questo caso, almeno, il bruciore dei graffi aiuta. Sono ovunque, sottili percorsi di unghie. Sulla schiena, lungo i fianchi, in un convolvolo più intricato sulla rotondità delle anche e più in basso ancora, dove non guarda. Il dottor Alvis dice che non andrebbero considerati diversamente da un qualunque marchio di bellezza, un neo o una voglia. Segni di un corpo amato.

Molti dei protetti che, come Chandresh, vengono spediti nella notte illuminata di Chennai, credono davvero a quelle parole. Non possono farne a meno, affamati di qualunque cosa possa renderli preziosi, più spessi di semplici bambole ritagliate nella carta. Talvolta anche Amba, sfibrata dalle giornate infinite passate a danzare incessantemente, si crogiola nella fragile, tentatrice fierezza di essere apprezzata. Per quanto lo riguarda l'attrattiva si è sciolta da tempo. Sparita nello scarico della vasca insieme al sangue diluito dal sapone - poco ed esiguo, niente più che una sfumatura rosea e presto dissolta.

Le bruciature non buttano fluido, quanto piuttosto la sensazione di avere delle ortiche subito sotto pelle, pronte a pungere alla minima pressione. Per attenuare il calore che emanano gli servirebbe una pomata, lo sa, ma più che il modo in cui procurarsela è altro a preoccuparlo. Una domanda, per l'esattezza.


Come glielo spiego?


L'ultima volta che gli hanno fatto qualcosa di simile, è tornato a casa con i nervi tanto a fior di pelle da scattare al minimo rumore troppo forte. Non ricorda neanche più cosa si era inventato il cliente, e preferisce non sforzarsi per farlo venire a galla: quello