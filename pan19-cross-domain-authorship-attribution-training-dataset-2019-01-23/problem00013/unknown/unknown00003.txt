: da quando c'era un non-morto dagli occhi vuoti lì, accanto a lui?





Brandì la spada e una freccia gli si conficcò nel braccio ferito.





– ADESSO BASTA! – urlò fuori di sé strappandosela di dosso.





Per colpa di quella stronzata il non-morto aveva avuto il tempo di avvicinarsi, armato di una lunga lama seghettata e a tratti arrugginita. Neanche degna di essere toccata dallo spadone che Diòrock gli abbatté dritto sul cranio, fendendoglielo di netto.





Come diversivo, però, quel bastardo funzionò. Diòrock non fece in tempo a tornare in posizione di guardia anche perché distratto dall'immagine di Chakor che a bruciapelo piantava una freccia in fronte a un altro non-morto; di fatto, gli stessi artigli che prima aveva così volentieri già testato gli si piantarono nella schiena.





Senza armatura, probabilmente sarebbe morto lì, trafitto in quel modo. Tuttavia, grazie alla protezione, il mostro non poté trapassargli il cuore e nemmeno andare troppo a fondo. Diòrock girò su se stesso e gli fece piombare la spada addosso: stavolta il braccio si staccò sul serio. “Rigenera questo, se ti riesce!”.





Il mostro cadde in ginocchio lanciando delle urla animalesche che rimbombarono nella stanza al punto che Diòrock se ne sentì quasi stordito; non abbastanza, comunque, da non inferire mirando al petto e alla testa, uno, due, tre, quattro colpi – forse stava contando anche quelli di Lafiri, tornata al suo fianco.





Si fermarono quando Diòrock nella sua mente raggiunse la decina. Ansimavano forte entrambi, ma il pezzo di merda era ormai morto – distrutto – in maniera inequivocabile. La soddisfazione di ammirare quanto l'avessero conciato per le feste fu loro concessa, ma per poco: il mostro si dissolse come avevano fatto i demoni della prima stanza, e con lui i non-morti. Le nuvolette di fumo acre lasciate dai cadaveri furono quattro, segno della presenza di uno stronzo che Diòrock non aveva dovuto affrontare né aveva nemmeno visto. E ci mancava solo quello, cazzo.





Si voltò e per prima cosa guardò Ledyen: era pallidissima e sembrava reggersi in piedi a stento, ma non era ferita.





– Vieni qui – la apostrofò rude – Curami, rimedia ai danni che anche tu hai fatto, cretina...





– No! No, mi dispiace – gli si rivolse Chakor facendosi avanti con aria contrita – Sono stato io. Scusami, ti giuro che... è che sono comparsi così all'improvviso che io... miravo al mostro, mi è venuto istintivo deviare verso quel non-morto e... scusami, faccio io.





Diòrock l'aveva ascoltato sentendosi più allibito ad ogni frase che sentiva. Quando Chakor pronunciò quelle ultime parole con decisione e gli si avvicinò mettendogli le mani sulle braccia, facendo attenzione alle ferite, era ormai del tutto sconcertato, ma cominciava a rendersi conto di aver insultato senza mezzi termini l'oggetto che aveva corteggiato con tutto se stesso – rivolgendosi a qualcun altro, vero, ma questo non faceva che peggiorare le cose.





– No, no, aspetta – riuscì a dire confuso vedendo Chakor iniziare a concentrarsi – Fa niente... il tuo incantesimo... non è il caso... lei ha più cariche... è questo quello che volevo dire...





– Faccio io – ripeté il druido deciso – Fermo, per cortesia.





La parte di Diòrock che esultava per tutto il disturbo che Chakor si stava prendendo per lui e per lenire i propri sensi di colpa fu zittita alla grande da quella che invece si ricopriva di maledizioni. Simili errori non andavano fatti e basta, non c'erano vie di mezzo – beh, in realtà se il druido si fosse offeso sarebbe stato tutto molto peggio e la sua reazione agli improperi era stata esemplare nonché del tutto inaspettata, ma... cazzo, non riusciva a crederci. Non perché ritenesse Chakor un combattente infallibile, quello no, lo torturava molto di più il proprio passo falso. Aveva voglia di picchiare la testa contro il muro.





Mentre il dolore alla schiena e al braccio svaniva piano piano, sostituito da un leggero e quasi piacevole bruciore, il suo sguardo incontrò quello di una Ledyen offesa all'inverosimile. Dovette ammettere a se stesso che ne aveva tutte le ragioni.





– Beh, grazie della gentilezza – iniziò a dire tutta arrabbiata – Sei proprio uno... uno...





– Stronzo – completò per lei Lafiri, guardandolo severa a propria volta – Chiedile immediatamente scusa, troglodite. E di' a lui “Sei un idiota”, come minimo.





“Neanche sotto tortura”. Aveva già buttato un bel po' di fatiche nel cesso anche senza che l'unica che non c'entrava si mettesse in mezzo.





– Davvero, dimmelo – sospirò Chakor – Stai meglio?





– Sì, certo – rispose Diòrock in fretta, sperando di allontanare l'argomento – Alla grande!





– Mi dispiace...





– Macché, figurati – replicò di nuovo con un sorriso tirato, abbassando lo sguardo e voltando un po' la testa per non doverlo fissare negli occhi – Capita a tutti, che vuoi che sia...





Ledyen lo guardava peggio che mai.





– Errore mio, bambolina – cercò di rimediare in tono affabile, muovendole un po' esitante un passo incontro. Ecco, ora doveva anche trascurare Chakor per sistemare quel discorso. Non credeva di poter creare un casino del genere con