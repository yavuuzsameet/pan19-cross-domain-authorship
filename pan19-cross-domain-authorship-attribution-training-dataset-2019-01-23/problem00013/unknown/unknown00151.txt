. Sorrise.
Arrivato in piazza sentì appena della musica e, guidato da quest’ultima e dall’odore di vinaccia, trovò il locale: affondò le mani nelle tasche dei jeans ed entrò.
Era un posto abbastanza modesto, uno dei tanti pub al mondo che si spacciano per essere all’irlandese, ma che di irlandese non hanno neanche le tazze dei cessi. Era discretamente affollato, c’erano ragazzi che facevano gli spacconi e ragazze vestite in modo da atteggiarsi a ragazze vissute delle grandi metropoli, ma la verità era che vestite in quel modo, con le minigonne inguinali e il trucco nero e pesante, sembravano solo delle allegre baldracche provincialotte.
Lì dentro regnava una leggera cortina di fumo dovuta alle decine e decine di sigarette accese, quasi tutti avevano un boccale in mano e la pelle lucida di sudore: era un ambiente perfetto per lui.
Prese da bere al banco e andò a cercarlo, sicuro di trovarlo in un posto abbastanza visibile, ma da solo. E infatti fu così: si salutarono con un cenno della testa e si avvicinò per sedersi davanti a lui.
«Trascorsa una piacevole giornata?» gli domandò Matthew, facendo tintinnare appena il proprio boccale contro il suo, a mo’ di saluto.
«Abbastanza noiosa, grazie» e si accese una sigaretta; Matthew rise.
«Devi proprio spiegarmi cosa ci fai qui!»
«Non ti sembro il tipo di persona adatta a questo posto?»
«Sembri un machete sporco di sangue ad una festa di orsacchiotti di peluches!» risero insieme.
«Mi si è rotta la macchina appena fuori città» inventò, «ci vorrà un po’ per aggiustarla, così nel frattempo sto alloggiando qui».
«Bella sfiga!» si complimentò ironicamente.
«Ti assicuro che non è l’unica che ho!» e non mentì questa volta.
«Più che altro mi sembri uno in fuga» commentò. Andy stava bevendo, quasi gli andò di traverso.
«Cosa te lo fa pensare?»
«Non so, mi sembri inquieto, come costantemente e forzatamente vago per non legarti a cosa ti circonda».
«Cosa ti porta a dire questo?» s’incuriosì.
«La libreria dove lavoro era di mio nonno e ora è di mio padre» gli spiegò, «ci sono nato e cresciuto, anzi, sono cresciuto imparando a capire cosa vogliono i clienti solo dal modo in cui guardano gli scaffali. Tu sei entrato solamente per perdere tempo, oggi, vero? Sei entrato sicuro che non avresti comprato niente, ma quel libro ha attirato la tua attenzione per un particolare…»
«Il lupo sulla brossura» l’informò.
«Ecco, ma se non fosse stato per quello avresti picchiettato il dito sulla rilegatura di uno degli ultimi libri della fila, avresti rivolto un attimo lo sguardo indietro verso gli altri, come indeciso, e alla fine saresti andato via senza comprare nulla» concluse alzando le spalle.
«Uhm, credo di sì» rise di se stesso e Matthew rise con lui.
«È una cosa che ho visto fare spesso a dei clienti non abitudinari, e confesso che tu l’hai fatto con molta disinvoltura, come se fossi abituato a non comprare niente o a provare a non pensare “Dio mio, questo lo voglio troppo, assolutamente! Devo comprarlo!”» disse con finto entusiasmo, e risero ancora una volta insieme.
C’era un fondo di verità in quel che gli stava dicendo, gli spostamenti rapidi del branco portavano questo, in fondo: il non legarsi a niente che non fosse il branco. Forse era anche per questo che trovava sempre scuse per fuggire. Si, era costantemente in fuga.
Matthew dovette accorgersi che il discorso l’aveva reso malinconico, perché provò subito a cambiare argomento.
«Dove li hai presi?» gli chiese, sfiorandogli i nodi che gli legavano al polso dei bracciali di cuoio.
«Li fa un mio amico, sono un suo hobby» “…quando non scuoia teneri cerbiatti dagli occhioni dolci” aggiunse mentalmente pensando a Frank.
«Sono molto belli» le dita ancora ferme su uno dei nodi, troppo vicine alle linee azzurrine delle vene, abbastanza vicini per solleticarlo piacevolmente.
«Tieni» Andy sciolse uno dei nodi e afferrò il polso sinistro di Matthew, «te ne regalo uno, tanto lui potrà farmene uno uguale, e chissà quando ripasserò da qui. E chiamami Andy».
«Grazie, Andy» le mani di Andy ancora intorno al polso e gli occhi negli occhi. «Chiamami Matt».
«Matt» disse tanto per provare a vedere come suonasse. L’avrebbe ripetuto più volte nelle prossime ore?
«Sicuro che non tornerai più qui, Andy?» un lampo di malizia nello sguardo.
«Dovrei?» stava calando l’oscurità negli occhi di Andy, Matt aveva attirato fin troppo la sua attenzione.
«Potresti… Potresti tornare, chi te lo impedisce?»
“Me stesso”, scosse la testa.
«Sì, potrei» e strinse di più le dita attorno al polso per attirarlo bruscamente verso di sé. «Non scherzare col fuoco, Matt». Per tutta risposta lui gli sorrise.
«E tu non fissarmi troppo: potresti consumarmi, e sarebbe un peccato, non credi? Al tuo ritorno già non ci sarei più». Strinse ancora di più la presa, le loro labbra piegate in