dal far colare gocce di tè ovunque, e poi perdendosi nell'osservare l'esatta disposizione di quelle gocce per cavarne chissà quale previsione di geomanzia.



"Le chiedevo la giornata libera per questo--"



"Ah, sì, ora ricordo... in effetti, proprio questa mattina le foglie volevano darmi una risposta affermativa. Gradisci una previsione su come andrà il vostro pomeriggio insieme, cara?" Dicendo questo, agita davanti a Bluebell la tazza con le foglie ancora umide.



"Signora Preside, andrà come è andata le altre volte che abbiamo passato questa giornata insieme. Non c'è niente di sorprendente nel trascorrere un pomeriggio in armonia con la natura." Bluebell si congratula con se stessa nell'aver tenuto un comportamento distaccato. (Cosa potrebbe mai accadere di sorprendente, d'altronde? R è solo l'essere vivente che la comprende meglio in tutta Titania e probabilmente nell'intero Poliverso.) Questo, almeno, fino a quando la Preside non ritira a sé la sua tazza e la fa ruotare abilmente con un movimento del polso, prima di rovesciarla sul tavolino. 



"Ah, Lady Bluebell. Potrò anche non essere attenta al presente, ma ciò non significa che la mia Vista sia perennemente rivolta al futuro," sentenzia la Preside, e le guance di Bluebell si fanno rosee come convolvoli. 



*



Ruby riallaccia il coltello da caccia al cinturone, stizzita. "Non ho tutta la giornata libera per queste sciocchezze," sbuffa, cercando di riprendere fiato rapidamente. Qualche decina di passi di fronte a lei, Kaja è appoggiata all'elsa della spada bastarda, che ha conficcato nel terreno, ed esibisce un'aria stanca ma divertita.



"Sei tu che hai voluto sfidarmi a duello, Ruby. Mio padre mi ha insegnato molto, ed è stato uno dei migliori spadaccini della sua Landa."



E con tutti i tipi di spade, commenta malevola Ruby, ma solo nella sua testa. "Devo andare. Non mi resta molto tempo prima del tramonto, e ho ancora un mucchio di cose da fare."



Kaja si piega ancora un po' sulla spada. "Ti serve una mano?" Ruby alza una mano senza girarsi, ma Kaja insiste, "sono seria," così si ferma e pondera su quell'offerta per qualche istante.



"Vorrei fare qualcosa di speciale per Bell," ammette, in un sussurro sottile eppure perfettamente udibile da Kaja e da lei soltanto - il loro duello ha attirato molto pubblico, ma la sua fine e l'idea della cena imminente hanno allontanato in fretta gli studenti. "Non sono mai stata il tipo molto fantasioso."



"Si dà il caso che mi abbiano insegnato come far felice una ragazza."



"Tiro a indovinare: è stata tua madre?" commenta sarcastica Ruby. Kaja non se la prende troppo.



"No, zio Dour, l'amante dei miei," ribatte con candore, prima di estrarre la spada dal terreno e rinfoderarla. "Vi divertirete, Ruby."



*



Ruby osserva il bocciolo di convolvolo nella sfera per molti minuti, guardando i suoi petali muoversi e accartocciarsi e cambiare colore in tutte le sfumature del rosso e del rosa sotto i suoi occhi. Quando riesce a staccare lo sguardo dal fiore, è solo per appuntarlo sul sorriso di Bluebell, felice per la felicità dell'amica - e per il sapore dolce che ancora insiste sulla propria lingua. "Diventi ogni giorno più brava, Bell," dice semplicemente Ruby, "e io divento ogni giorno più grata. Ho fiori e rarità vegetali che nessuno nel Poliverso possiede."



"E io ho gustato il cioccolato più buono della mia esistenza," risponde Bluebell, con altrettanta pacatezza, "e il vino, e il suono della cetra incantata," (Grazie Kaja, pensa Ruby tra sé), "e i funghi che solo tu riesci a scovare meglio di me in questa foresta."



"Non è strano?" commenta Ruby. "Abbiamo solo questo giorno in un anno, per essere da sole e insieme."



L'espressione di Bluebell si fa più seria: il labbro si imbroncia, gli occhi si velano di nebbia, i boccioli di camelia tra i suoi capelli sembrano afflosciarsi. "A me sembra di far fatica ad aspettare tanto a lungo, come i semi durante il lungo inverno."



"Vorrei fare una cosa."



Bluebell annuisce. Ruby si avvicina al suo viso, e la bacia: le labbra di Bluebell sanno di acqua ghiacciata e purissima, le sembra di contaminare una sorgente nascosta nei boschi anche soltanto con la propria presenza. Poi con la propria lingua tocca la sua, e avverte il sapore del miele grezzo che stilla da un favo, dolce e pungente insieme. Le guance di Bluebell scottano sotto le sue dita. Ruby potrebbe piangere, perché non l'ho fatto prima?, ma si trattiene, perché sono le lacrime di Bluebell a sgorgare per prime, così si ritrae.



"Ho fatto qualcosa di sbagliato?" mormora, l'ansia che le distorce la nota grave nella sua gola, ma Bluebell scuote la testa, e gli occhi di Ruby annaspano e quasi annegano in un'onda infinita di ricci rossi, adesso che il ramo di camelia che li teneva fermi si è spezzato. Poi, quegli stessi occhi si allargano nel vedere al di là di quei capelli: intorno a loro la natura sembra esplosa in tutta la sua