Portate le splendide rose in salotto, prese la piccola busta bianca incastrata fra i gambi; dentro c’era un biglietto ripiegato e scritto a mano, a stampatello.
“Quando suono, di solito, riesco a coinvolgere così tanto i miei spettatori che non riescono a trattenersi dall’applaudirmi soddisfatti.
Chi sei tu, oh fiera creatura, che mi hai ascoltato dal balcone e che non sono riuscito a far vibrare?
Questo mazzo di fiori consideralo un piccolo dono dalle mie mani goffe che non hanno saputo incantarti.”
Scoppiò a ridere istericamente, in imbarazzo. Si coprì la bocca con una mano.
- Modesto il ragazzo, eh? –
Sospirò e decise di chiamare Giulia, prima di tutto per sapere come stesse sua nonna, e poi per capire se il pianista si riferisse davvero a lei e non all’amica.
- Pronto? –
- Giulia, sono io, Sandra. Come stai? –
- Oh, ciao bella! Sto bene, ora che sono accanto alla nonna, tu? Com’è andato l’esame? –
- Tutto bene, non preoccuparti. – la rassicurò velocemente, la sentiva esausta. – Ma sta meglio tua nonna? –
- Sì, sta meglio, è ancora ricoverata per degli accertamenti, ma il peggio è passato. Ora sono a casa, ci sono mia mamma e mia sorella con lei. –
- Mi fa piacere. – disse rincuorata. – Saluta da parte mia le tue tre donne quando torni all’ospedale! –
- Va bene! –
Sandra iniziò a torturare il bigliettino nervosa.
- Giulia, posso chiederti una cosa? –
- Certo, dimmi pure! Si tratta della casa? Non trovi qualcosa? –
- No, no, tutto bene! Non riuscirò mai a ringraziare abbastanza te e tua sorella per la fiducia che mi avete dato, solo che… Hai mai ascoltato dal balcone il pianista del bar qui sotto? –
Ci fu un brevissimo silenzio, forse la domanda l’aveva sorpresa; Sandra di morse un labbro agitata.
- Sandra, come mai questa domanda? –
Sì, Giulia era sorpresa.
Le raccontò in poche parole della sera prima, delle rose e del biglietto, e alla fine l’amica scoppiò in una fragorosa risata.
- Dio mio, che storia! Quel tipo ti ha vista solo una volta e da lontano, e ti ha mandato delle rose! –
- Allora pensi che siano proprio per me e non per te? – e si grattò la testa sempre più agitata.
- Assolutamente! – le rispose continuando a ridere. – Avrò ascoltato quel tizio dal balcone forse due volte e non per più di cinque minuti, mentre mia sorella, da quando lui suona, non è ancora venuta all’appartamento. –
- Che megalomane, però! – mugugnò. – Io non l’applaudo e lui mi manda delle rose… -
- Sandra, non hai capito: è un gioco! Vuole conoscerti! Cavolo, quando lo racconterò a mia sorella non ci crederà mai! Mi hai sollevato la giornata con questa storia! –
- Almeno non raccontarla a tutta la facoltà! – ribatté irritata, ricordando quanto l’amica fosse pettegola. – E comunque questa storia finisce qua: prima di cena ritornerò al mio appartamento! –
- Ma dai, perché? Non stai forse bene da me? – le chiese con vocetta da bambina supplicante.
- Non è questo, è che… -
- Uh, devo andare! – l’interruppe bruscamente. – Ti richiamo io domani, tu resta lì! – le chiuse la linea in faccia.
E di sicuro l’aveva fatto di proposito.
Sbuffò e si mise a braccia conserte ad osservare le rose sul tavolo.
Per prima cosa doveva trovare un vaso dove metterle, poi doveva decidere cosa fare.
- Ciao, Marcus! – gli disse porgendogli un trancio di pizza incartato.
- Ehi, darling! Com’è andato l’esame? Grazie! – prese il trancio e aspettò che anche lei scartasse il suo, per iniziare a mangiare insieme.
- L’esame è andato bene, però mi è successa una cosa assurda! – sbottò per poi addentare la pizza quasi sfogandosi nel morderla con furia.
- Che cos’è successo, baby? –
Gli fece un piccolo riassunto, e anche lui trovò subito la cosa divertente.
- Cosa c’è di così divertente, Marcus? – fece nervosa.
- Smettila di essere così agitata, o la pizza ti farà acidità, honey! Sarebbe un peccato, è molto buona! –
- Insomma, un perfetto sconosciuto mi manda un mazzo di rose costose, senza neanche avermi vista bene, e io dovrei… dovrei… take it easy? – concluse sarcasticamente.
- Ma, sweetheart, non eri tu quella che si sentiva su dei binari senza deviazioni? Accogli questa scossa, incontralo! –
- Deragliare è pericoloso, Marcus. – disse cupamente.
- È qualcosa d’imprevisto nella tua vita, puoi cambiare la tua monotonia per una sola sera: per stasera metti da parte tutti i tuoi perché, le tue incertezze, le tue paure, sentiti davvero libera di scegliere! Scegli di conoscere un giovane che ha avuto la pazza idea di regalarti dei fiori dopo averti vista solo una volta