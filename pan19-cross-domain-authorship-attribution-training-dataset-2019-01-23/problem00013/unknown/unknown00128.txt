mi avrebbe offerto più bivi.
Per tutta la settimana andai da Max tutti i pomeriggi dopo la scuola.
Mi piaceva parlare con lui e ascoltare le sue opinioni sul modo in cui mi rapportavo con gli altri: per quanto spesso mi pungesse sul vivo, mi parlava in modo così pacato da non solo portarmi a mettere la cosa in secondo piano, ma anche costringermi a mettere sotto un’altra luce i miei atteggiamenti e le perdite che avevo subito.
L’inverno era il periodo peggiore per le mie mani, come ho già detto ho la pelle che si screpola facilmente, e l’uso dei guanti per dipingere aveva peggiorato il loro stato; stranamente spalmare per bene di crema idratante le mani era diventato per me un rito da fare tutte le sere – prima lo facevo solo quando ormai le screpolature sulle nocche mi sanguinavano – come concedere una piccola coccola a me stessa.
Quella era la serata libera di mamma e, mentre mi prendevo cura delle mani seduta sul letto, mi venne in mente di chiederle cosa sapesse della famiglia di Max. Non mi andava più a genio continuare a raccontarle bugie, considerando che ormai lui faceva parte della mia quotidianità, e poi pensai che le avrebbe fatto indubbiamente piacere sapere che avessi finalmente un amico.
Con finta disinvoltura scesi le scale in pigiama, preparando mentalmente l’introduzione alla questione “Mamma ho un amico di nome Max”.
- Mamma, hai presente la villetta vicino alla casa della signora Rose? – le chiesi ancora sulle scale; mi guardò perplessa.
- Quale, quella della strage di due anni fa? –
Deglutii, pensando di aver capito sicuramente male.
- No, mamma, la casa subito prima di quella della signora Rose, quella col recinto nero, le mura bianche e il tetto basso. –
- Tesoro, - mi sorrise. – prima della signora Rose c’è solamente quella casa, quella della strage. –
Restai in silenzio per un lungo attimo, forse diventai pallida di colpo perché mamma mi guardò preoccupata.
- Al momento non ricordo di questa strage, - le dissi atona. – puoi dirmi chi sono morti? –
- La donna che vi abitava e suo figlio. – rispose distrattamente ripiegando dei panni. – Non uscivano mai di casa, in città pensavamo un po’ tutti che i due fossero indubbiamente paranoici e fuori di testa, ma non pensavamo così tanto! – rise isterica. – Il fattorino del supermercato che doveva consegnare loro la spesa si preoccupò quando nessuno andò ad aprirgli il cancello, così chiamò la polizia: li trovarono nella sala da pranzo, il ragazzo aveva una pistola in mano. Forse, esasperato dalle continue cure della madre, le aveva sparato per poi suicidarsi… poveraccio, non aveva una vita sociale, la madre lo teneva segregato, è logico che sia impazzito. –
Strinsi la mano attorno al corrimano per sostenermi, mi girò vorticosamente la testa e per non so quanto non vidi più la stanza. Non vidi più niente.
- Non mi sorprende che tu non conosca questa brutta faccenda, - continuò mamma. - non ti interessi mai di niente, non esci mai di casa! Eppure all’epoca ci fu molto scalpore… Uhm, - rise. – dovresti uscire di più, non vorrei fare la fine di quella donna! –
Non risposi: un conato di vomito mi scosse e corsi in bagno a vomitare la cena. Ero sconvolta.
Restai sotto shock per due giorni, in cui non riuscii a mangiare senza vomitare; non andai né a scuola né a ripetizioni, né tantomeno misi un piede fuori casa.
Max era il fantasma di un assassino.
Certo, il suo gesto estremo era stato provocato dalla psicosi della madre, ma questo non lo giustificava, né tantomeno ridimensionava le mie paure.
Avevo visto e parlato con un fantasma, una persona morta due anni prima, e la cosa strana era che non attraversava gli oggetti! A pensarci bene lui evitava qualsiasi contatto diretto con me: avevo notato fin da subito questo particolare, ma anch’io avevo le mie manie, quindi avevo lasciato correre.
La sera del secondo giorno, con la testa sotto le coperte, le ginocchia strette al petto e un coltellaccio da macellaio sotto al cuscino – ero parecchio impaurita, cercate di capire, non pensai affatto che un coltello potesse attraversare un fantasma – mi costrinsi a mettere insieme i pezzi, se non altro per realizzare cosa dovessi realmente temere o meno.
I nonni erano morti a casa, ma io non avevo mai visto i loro fantasmi: forse perché non avevano questioni irrisolte? Ero forse una di quelle persone che parlano con i fantasmi per risolvere le loro annose questioni? Se la risposta fosse stata sì, per me tutti i fantasmi del mondo potevano anche andare al diavolo e tanti saluti.
Max non mi aveva mai fatto del male, anzi, potevo dire che anche se fosse verissimo che fosse stato lui ad attirarmi in quella casa io ero sempre stata molto cosciente di ciò che facevo: non avevo mai avvertito dei torpori, non credevo mi avesse in qualche modo incantata, ero sempre stata molto lucida.
Non mi aveva mai costretto a fare niente, eravamo stati da soli per giorni, e dato che molto probabilmente i fantasmi diventano tali per le sopracitate questioni irrisolte, molto probabilmente Max si sentiva solo e mi aveva attirato