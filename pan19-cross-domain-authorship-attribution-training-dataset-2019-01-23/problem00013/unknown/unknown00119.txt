vedevano senza alcuno sforzo, erano stati i suoi buoni amici. Ma con l’andar del tempo erano diminuiti di numero, per poi sparire a causa di un nuovo regolamento condominiale.  Se ci rifletteva doveva proprio dire che la sua vita, cioè, la sua esistenza, si stava facendo sempre più squallida. Per questo cercava di riflettere il meno possibile, e passava ore a controllare se qualcuno si fosse dimenticato una televisione accesa.   Un bel giorno si imbatté finalmente in una distrazione: un trasloco.  Una delle famiglie della scala C era riuscita a migliorare in qualche modo la propria situazione economica, e per prima cosa aveva deciso di andare a vivere da un’altra parte, il più velocemente possibile.  Il vecchio fantasma la capiva benissimo. In fin dei conti, era esattamente quello che avrebbe fatto lui, se solo fosse stato in grado di uscire. Ma gli bastava fare qualche passo al di fuori del cancello per sentirsi sempre più lento, come qualcuno che nuoti controcorrente in un mare di melassa, e dopo pochi metri era incapace di muoversi in qualsiasi direzione, tranne che all’indietro.  Era decisamente bloccato lì.   Ad ogni modo, guardare gli altri inquilini in partenza mentre facevano le valige e imballavano le loro cose fu piuttosto divertente, soprattutto perché continuavano ad intralciarsi l’uno con l’altro e ad inciampare negli scatoloni come in una di quelle comiche che riusciva a vedere ogni tanto. Il lavoro degli imbianchini, qualche settimana dopo, fu meno spassoso, ma abbastanza interessante per chi, come lui, aveva così poco da fare da stare perfino a guardare la vernice mentre si asciugava. Poi l’appartamento rimase vuoto per parecchio tempo e il fantasma se ne dimenticò finché, passando per caso dalle parti del garage, non vide un camion dei traslochi che stava portando dentro dei mobili.   Ne fu molto felice, ma allo stesso tempo era agitato (non che fosse un gran male: si trattava comunque di un’esperienza insolita) per la paura di essersi perso qualcosa: così si precipitò all’appartamento vuoto per la strada più breve, attraverso muri e pavimenti, anche se la cosa gli costava un certo sforzo (di solito si pensa che i fantasmi siano bravi a passare attraverso le cose, e che semmai facciano fatica a “tenersi insieme” in modo un po’ “solido”; ma nel suo caso non era così. Forse perché si era abituato a usare gli ascensori). In effetti, arrivò nell’appartamento assieme al primo scatolone, che era piuttosto grande.  Si trovò un angolo comodo e aspettò col fiato sospeso (lo so che sembra strano, perché i fantasmi non respirano; però, possono pensare di trattenere il respiro) di vedere cosa ne sarebbe uscito. Un frigorifero? Una lavapiatti? E, meraviglia: era una sedia a dondolo, vecchiotta e con i braccioli di legno lucidati dal lungo uso, ma dall’aria notevolmente confortevole.   Non era proprio quello che si sarebbe aspettato da una famiglia come le altre del palazzo. Ma ben presto risultò evidente che a trasferirsi lì non era affatto una famiglia come le altre, anzi, non era affatto una famiglia.   Il vecchio fantasma era sempre più perplesso, man mano che comparivano:  ~ un letto singolo, bello largo, con la testiera di ferro battuto a fiori e volute;  ~ un tavolino con una gamba sola, che alla base finiva in tre riccioli;  ~ uno strano armadio triangolare con le ante di vetro, che venne prontamente sistemato in un angolo;  ~ una piccola lampada a stelo, con il paralume di vetro disegnato a fiori e farfalle;  ~ un tappeto arabescato a fiori e animali, molto bello anche se con le frange quasi del tutto consumate;  ~ tendine di pizzo;  ~ eccetera, eccetera, eccetera.   Naturalmente c’erano anche i normali elettrodomestici, ma non erano poi tanto “normali”: per esempio, il telefono non aveva la solita cornetta ma un cono da appoggiare all’orecchio e un altro in cui parlare; e non si vedeva una televisione da nessuna parte.  Le cose andarono avanti così per qualche giorno, poi finalmente la nuova inquilina arrivò (il fantasma, dalla specchiera con la cornice di angioletti dorati, aveva ormai deciso che si trattava di una donna). Era una vecchia signora, così piccola, magra e minuta che sembrava dovesse volare via al primo soffio d’aria, con i capelli di un color lilla-argento molto chiaro.  Si muoveva con grazia nel suo nuovo appartamento, controllando in ogni stanza che tutto fosse a posto, accarezzando un mobile qua e uno là come vecchi amici da rassicurare perché si abituassero all’ambiente.  Origliando le conversazioni che la vecchia signora faceva al telefono, il fantasma venne a sapere che pagava l’affitto dell’appartamento, e tutto il resto, con i soldi ricavati dalla sua vecchia casa in campagna, a cui aveva rinunciato perché per lei era ormai troppo grande e vuota. Però, invece di venderla, l’aveva data in affitto, in modo che restasse alla famiglia. Le telefonate servivano ad avvertire i suoi molti amici che il trasloco era finito, e che lei (felice di non dover più prendere l’autobus per arrivare in città) “non vedeva l’ora” di riprendere le sue abitudini; che, si scoprì, consistevano nell