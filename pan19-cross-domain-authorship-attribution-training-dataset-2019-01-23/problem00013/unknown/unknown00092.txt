paura che dirlo a Laura incrinerebbe il loro rapporto. In tre anni di storia hanno litigato poche volte, ma adesso il rischio sembra enorme.

Laura ha una mente aperta, priva di pregiudizi. Marco sa che non lo giudicherebbe, ma ha paura che rimarrebbe profondamente ferita dalla scoperta. Sta per rivestirsi e andare a casa, quando Laura, e la sua perspicacia, lo sorprendono ancora una volta.

«È per Elia, vero? È dalla sera di Natale che sei strano, da quando hai scoperto che è vergine. Ho visto che non vi comportate come al solito, voi due, che non state ore a chiacchierare tra voi come fate sempre.  L’altra sera sei stato a fissarlo per mezz’ora, mentre parlava con Federica. Gliel’hai presentata di proposito, vero? »

«Elia… Elia ha qualche problema a fidarsi delle ragazze. Ha paura di essere deriso per la sua inesperienza. Io… gli ho promesso che l’avrei aiutato. »

Laura allunga una mano ad accarezzargli i capelli, affonda le dita tra le sue ciocche castane e tira appena, come un rimprovero bonario.

«Sei carino a preoccuparti per lui, ma non capisco perché tu ci stia pensando adesso. Non vedo come possiamo aiutarlo…» Marco vede la consapevolezza farsi strada negli occhi azzurri di lei non appena smette di parlare «Oh. »

Prende una mano di lei tra le sue, la stringe, abbassa lo sguardo ad osservare le piccole rughe sulle nocche arrossate, le mezzelune bianche delle unghie tenute troppo corte.

«È solo la mia testa a farmi brutti scherzi, Laura. Dopo che Elia mi ha spiegato meglio la situazione, io… io vi ho immaginati insieme, e adesso non riesco a smettere di pensarci » una piccola risata amara gli sfugge dalle labbra, «ma lascia perdere, nel giro di qualche giorno mi passerà anche questa. »

Con la mano libera, Laura gli solleva il mento, permettendo ai loro sguardi di incontrarsi. I suoi occhi azzurri sono il cielo sereno in un pomeriggio di primavera, quando l’aria fredda comincia a riscaldarsi; sono un po’ spaventati, forse, ma amorevoli e pronti ad accettare tutto, come sempre, per lui.

«Possiamo provarci, Marco, se vuoi. »

*

Dopo, fanno l’amore con una voglia che ricorda i primi tempi. Marco le viene sulla pancia piatta e rimane qualche minuto a giocare col suo seme, disegnando ghirigori attorno al suo ombelico. Scrive Marco, con la punta delle dita, poi Elia, al suo posto, prima di pulire tutto con un asciugamano umido. Laura ha il respiro ancora accelerato e tiene gli occhi chiusi, forse dorme, o fa finta di dormire.

*

Laura ha aperto una porta con le sue parole. Ne hanno discusso altre volte nei giorni successivi e lei ha finito per stupirlo, di nuovo, mostrandosi entusiasta e senza ripensamenti. Forse Elia ha ragione, a dire che Marco è diverso, che affronta le cose con leggerezza. Forse anche Laura, sotto la maschera di ragazza perfetta, è esattamente come lui.

Parlare con Elia è un’altra storia. Dal pomeriggio del loro discorso in macchina, qualcosa tra loro è diverso. Ad un occhio esterno, tutto sembrerebbe uguale a prima, ma Marco conosce l’amico da troppo tempo per non accorgersi del cambiamento.  In tanti anni di amicizia, si è abituato ad avere Elia sempre accanto, a potergli avvolgere un braccio attorno alle spalle quando più gli piace e soffiargli nell’orecchio una battuta in ogni momento di noia. Adesso, Elia si tiene a distanza e fa fatica a incontrare il suo sguardo.

Se Marco ci parla, o lo invita ad uscire, Elia risponde sempre. Nelle sue parole c’è però una gentilezza un po’ algida che è la sua arma di difesa, e che con Marco non ha mai avuto bisogno di usare prima. Sono soprattutto i suoi occhi, però, ad avere qualcosa che non va: è come se ci fosse un muro dietro di essi, una barriera in grado di filtrare, mentre parla, ogni suo pensiero.

La sera di Capodanno, Marco decide che non vuole più aspettare. Sono in discoteca, un posto abbastanza elegante, spazioso, che sembra però troppo piccolo per quanta gente contiene. Marco ama ballare, di solito, ma questa sera si tiene ai margini.

Sta seduto al tavolo che hanno prenotato, e manda giù un bicchiere dopo l’altro, in attesa. Non è ancora arrivata la mezzanotte.

Anche Elia è seduto, ad un posto di distanza da lui, lo sguardo perso nel vuoto. Indossa un maglioncino blu e dei pantaloni grigi, non proprio adatti al tono della serata, forse i primi indumenti che ha trovato prima di uscire di casa. Non ha mai amato questi luoghi, lui.

Con loro due ci sono solo Cinzia e Marta, che chiacchierano fitto e non sembrano avere intenzione di coinvolgerli nella conversazione. Del resto, con la musica altissima che pervade il locale, sarebbe quasi impossibile ascoltarsi.

Marco lascia vagare lo sguardo sulla pista da ballo. Individua subito Laura, guidato dal bagliore della sua chioma bionda sotto le luci multicolore. Indossa un tubino nero con le spalle scoperte, non troppo corto, ma che cinge le sue forme come un guanto.