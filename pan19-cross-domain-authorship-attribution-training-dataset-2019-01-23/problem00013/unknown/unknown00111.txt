che rideva, reclinata all'indietro sullo sgabello. La testa lilla di Vœich era quattro tavoli avanti a lei, ormai quasi davanti all'ingresso. Munu accelerò l'andatura, la treccia che rimbalzava sulla schiena ogni due passi.
Scivolò davanti alla soglia della cucina, sotto uno scroscio di urla, vassoi sbattuti, acciottolio di ceramiche. Davanti a lei, Vœich sollevò un lembo della tenda stellata e sparì nell'anticamera.
Munu afferrò la falda mentre ricadeva al suo posto, e scivolò dietro di lei.
La massa vaporosa del īesuayreh le balzò incontro, troppo vicina! - Munu si irrigidì, un piede ancora a mezz'aria – strattonò la propria consapevolezza all'indietro e verso l'alto, ovanidhe. Il suo corpo svaporò nel gelo mentre lo abbandonava, fino a condensare tutta la propria presenza nel familiare seme ardente alla radice nel naso.
Sotto la lampada rossa per gli animali, con il completo bruno da caccia contro le pareti di legno scuro, finché fosse rimasta immobile in ovani Munu sarebbe stata invisibile a occhi non devorch.
Vœich era ferma, solo due passi avanti a lei: le dava la schiena, china ad armeggiare sulla sbarra dei guinzagli. Al suo fianco, un cane tutto zampe premeva il muso nel īesuayreh e sbatteva la coda contro il suo vicino, un camminatore tigrato con la testa reclinata sotto l'ala. Nella penombra sanguigna era difficile dirlo, ma doveva trattarsi dello stesso meticcio verde pallido che abitava sotto il divanetto nello studio di Vœich, e che pareva trarre la massima soddisfazione dall'impiastricciare di bava fino alle orecchie il cliente di turno (compresi i devorch profumati di canfora, come Munu stessa aveva verificato appena due giorni prima). Per che motivo si era portata quello stupido, fetente cagnaccio a una cena romantica?
Munu lanciò un'occhiata di sbieco alla telarsiana di guardia. Non dava segno di aver notato la presenza di Vœich, né tantomeno la sua: teneva dispiegato tra le mani un rotolo di plasticarta dalla tenue fluorescenza verderame, in grembo un globo a luce nera per la lettura notturna, e la sua bocca fremeva masticando una parola dopo l'altra. Munu si rallegrò una volta di più della propria diffidenza verso i guardaroba, soprattutto in bettole del genere.
Vœich ringhiò qualcosa a denti stretti, e diede al guinzaglio uno strattone che strappò un guaito al cane. Munu avrebbe dovuto balzarle addosso e colpirla ora, subito, finché ne aveva l'opportunità: la maestra Nueyherth l'avrebbe sferzata sull'orecchio per non averlo ancora fatto, prima che Vœich mutasse in mezzo a una strada affollata. Ma, nel momento in cui avesse mosso un dito fuori dall'ovani, Munu sarebbe stata allo scoperto, sola e quasi senza tevari, davanti a una strega fuori di sé che aveva ancora tutto il suo. Due passi erano uno spazio più che sufficiente per finire folgorata, se Vœich stava solo giocando alla stupida – o se semplicemente era il tipo da colpire prima e chiedere le credenziali poi.
A Nueyherth mancava pur sempre una gamba. Per non parlare di come era ridotta l'altra.
Munu si risolse a seguire il metodo Pachpo: lasciar uscire Vœich dal locale e seguirla fino alla porta di casa, poi confondersi tra i passanti e colpirla mentre cercava la chiave del portone (che aveva, molto probabilmente, perso per l'ennesima volta). Valutò di avere ancora abbastanza tempo: a giudicare dalla foga con cui Vœich stava aggredendo la sbarra, sbuffando e agitandosi sotto il īesuayreh come un gatto in un sacco, il percorso avrebbe richiesto non più di una ventina di minuti. Per male che fosse andata, avrebbe sempre potuto atterrarla col propulsore da due millilitri e chiamare Jigru per trascinarla in centrale.
Perciò rimase immobile in ovani mentre Vœich, l'estremità ora libera del guinzaglio stretta in pugno, ciabattava a testa bassa fino all'uscita, il cane che uggiolava e saltellava al suo fianco.
Nel momento in cui sparirono oltre la soglia, Munu scivolò di nuovo nel proprio corpo formicolante e poggiò il piede a terra. La guardia non sollevò nemmeno gli occhi dal rotolo mentre le passava di fianco, tirava la maniglia della porta ed emergeva dallo spesso tepore del locale, nel sospiro fresco della sera.
Davvero, avrebbe dovuto farla licenziare.
Quattro piani sopra la sua testa, sparpagliati in false costellazioni sul soffitto del livello, i grappoli alchemici erano già passati al pallore livido che nei quartieri interni simula il crepuscolo. Un refolo le solleticò le vibrisse e si insinuò pungente sotto la cappa aperta, fece schioccare i lembi dietro la schiena; Munu li riaccostò e fece scattare il fermaglio sul petto, senza smettere di camminare, lo sguardo che scandagliava la folla in cerca di una testa color lavanda.
La scovò a una ventina di metri di distanza, sul lato Due Scarabei della piazza: faceva capolino di fianco a una spalla scura, un groviglio di trecce che traboccava dal risvolto sollevato della gorgiera di piume. L'ispida coda verde che balenò al suo fianco le confermò che si trattava proprio di Vœich.
Piazza Quinta Galleria non era il muro di schiene che aveva temuto: i soliti capannelli nascondevano la fermata del murovagone e i due chioschi di cibo eyrali da asporto, ma al centro della piazza i passanti si incrociavano senza sfiorarsi. Munu non dovette nemmeno rallentare il trotto mentre scivolava in punta