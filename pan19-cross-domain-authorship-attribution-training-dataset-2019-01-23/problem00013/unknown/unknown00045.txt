un cenno, e la telecamera si avvicina ancora, lentamente e sapientemente, inquadrando Celes con un primo piano. “Il Cristallo non sarà più solo lo scudo principale della nostra guardia, ma la punta di lancia del nostro attacco.”

Lacros trattiene il fiato, quando Celes aggiunge l’ultima, fatidica frase al suo proclama di guerra.

“E io stesso vi prenderò parte.”

*

“Sei completamente impazzito. Le leggi di Tanit…”

“Le leggi di Tanit.” Celes ride senza allegria. “Io sono il legittimo sovrano di Tanit, zio Lacros. Osi contestare i miei diritti?”

“Oso contestare i tuoi metodi. Da che esiste la stirpe delle Veggenti, colei… colei o colui,” si corregge, mordendosi la lingua, “che è in carica come regnante, non può lasciare il trono fino a quando non avrà un legittimo erede.”

“Ma le tue adorate leggi non dicono che debba partorire l’erede dai miei lombi, mi pare di capire. Peraltro non potrei, ho trasformato definitivamente il mio corpo in questi ultimi sei anni, non potrei partorire neanche volendo. Quindi, ho designato una erede poco prima di andare in onda, mentre viaggiavo con i rappresentanti delle Lande e di Tanit sulla nave volante di Qides.”

Con la pressione ormai definitivamente fuori controllo, Lacros si volta a guardare in direzione dello sguardo di Celes. Vesper è pallida ma risoluta, sorretta per un braccio da Lænton, che apparentemente sembra aver superato le antiche divergenze con lei.

“Vesper?!” Lacros ride, incredulo. “Non può essere lei la tua erede. Non ha sangue di Veggente.”

“Sì, invece. Appartiene a un ramo collaterale della famiglia, mi ha consegnato i suoi alberi genealogici. Se vuoi, posso permetterti di esaminarli… ma non è questo il punto della questione. Il punto è che posso partire, se voglio. E l’unico sentimento che mi spinge a vivere lucidamente la mia vita è perseguire la mia vendetta.” Celes si avvicina a lui, prendendogli il viso tra le mani. “Dovresti comprendermi più di quanto ti piaccia ammettere, zio.”

“Ci puoi giurare, Celes.” Lacros gli afferra i polsi. “Vorrei strapparmi dalle carni il mio stesso cuore pur di non soffrire ancora per aver perduto nell’Oblio la persona che ho amato di più al mondo, senza poterla amare. Vorrei gridare fino a far sentire gli echi della mia voce negli angoli più remoti del Polyverso. Vorrei mettere le mani al collo alla responsabile delle nostre sciagure fino a sentire la vita che fluisce tremolante dal suo ultimo respiro.” Tira su col naso, non accorgendosi di piangere senza ritegno. “E vorrei che mi chiedessi di venire con te e proteggerti come non ho protetto Manila, invece di accettare ciò che stai per dirmi.”

“Vesper non può essere erede e reggente insieme. C’è bisogno di te. Tanit ha bisogno della tua presenza e della tua esperienza nelle leggi.” Celes sorride a quell’ultima parola. “Non morirò, zio. Non importa quanto sangue dovrà ancora essere versato, non importa se dovrò far soffrire gli stessi dèi, il cui cielo è esangue. Io non morirò, e porterò a termine la vendetta di tutti noi.”

Lacros chiude gli occhi, accettando il suo e il proprio destino. “Cosa ti serve?”

*

Portali verso le varie Lande si aprono e si chiudono senza requie, portando al Palazzo d’Estate maghi potenti, streghe straordinarie, piccoli manipoli di guerrieri e guerriere, interi eserciti dotati dei migliori combattenti fisici e magici. L’arrivo su Tanit della leggendaria Triade degli Incantatori – Ziliz, la Strega Oscura dei Fiumi; Aef, la Guaritrice Suprema delle Lande; e Woom, il saggio Sciamano dei Mari – porta un certo scompiglio: la loro fama è leggendaria, e l’aver rinunciato al proprio autoimposto esilio dalle Lande per mettersi a disposizione del Veggente è una notizia che fa in breve il giro del Polyverso e infonde fiducia nel successo di quella spedizione di vendetta.

Celes spende gli ultimi giorni sul suo pianeta a organizzare le forze presenti e a lasciare disposizioni per quelle che verranno in seguito: quattro eserciti impegnati rispettivamente a cercare nuovi alleati tra le Lande isolate, a punire e sottomettere i complici delle nefandezze, attaccare Landa per Landa i domini malvagi e salvare e curare le sue vittime. È un compito delicato e spossante, ma Celes lo sopporta come se fosse facile e naturale, e Lacros, pur conservando la propria diffidenza per un piano tanto rischioso e che tanto espone suo nipote e la stessa magia delle Lande, non può fare a meno di ammirarlo.

“Sembra nato per questo,” commenta Lænton al suo fianco, quasi leggendogli nella mente, “eppure non lo è, e ho timore per questo.”

“Anche io.”

“Non è il tuo stesso timore, mio amato. Tu temi per la sua vita messa a repentaglio in questa impresa.” Lacros annuisce. “Io temo per la sua vita dopo che quest’impresa l’avrà compiuta.”

“Non sei l’unico,” mormora Vesper, appoggiata all’altro braccio di Lacros. “Ma non permetterò che il suo fuoco si spenga. È come se fosse carne della mia carne, e anche di più. Grazie a Manila ho imparato ad amare un’altra persona diversa da me