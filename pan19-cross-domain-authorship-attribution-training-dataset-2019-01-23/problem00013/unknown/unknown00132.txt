occhi che, per via della loro intensità, non potevano essere umani. Non del tutto, almeno. “Siamo stati inviati qui ad ucciderti, Cyrus. E ora che ho visto che razza di bastardo sei, il mio compito sarà ancora più piacevole”.
Prima che lei potesse finire, Linden e gli altri due vampiri si erano lanciati all’attacco. Nemesis, il gigante che aveva fatto irruzione per primo sorrise con aria compiaciuta: i lunghi discorsi lo annoiavano. Meglio darci dentro una volta e per tutte, senza perdere altro tempo. Uno dei pugnali che portava nell’imbragatura che dalla schiena gli ricopriva le braccia saettò nell’aria allora, nonostante lui si fosse a malapena mosso. Colpì Linden al torace, conficcandosi tra due costole, ma senza tuttavia creare troppi danni, visto che il vampiro si limitò a ringhiare e a scagliarlo via con rabbia.
“Vieni qui... da bravo” stava mormorando il gigante con una voce bassa e minacciosa, negli occhi un desiderio di sangue che pareva scritto a caratteri cubitali sul suo volto. “Lascia che lo zio Nemesis si prenda cura di te”.
Il guerriero dalla pelle ambrata aveva intanto estratto una lunga spada dal fodero che aveva legato sulla schiena. I lunghi capelli corvini erano legati in una coda di cavallo, ma l'esperienza gli aveva insegnato molti trucchi per evitare che lo intralciassero durante i combattimenti. Bastava un leggero movimento della testa in alcuni casi perchè si spostassero e gli lasciassero libero accesso alla spada. Sapeva che i proiettili d'argento non potevano che infliggere una ferita che poi si sarebbe rimarginata e voleva essere sicuro che nessuno dei due vampiri che si stavano lanciando su di lui si rialzasse più dal pavimento dove li avrebbe lasciati. Negli occhi castani si leggeva determinazione e non vi era traccia di esitazione quando affondò in direzione di uno dei due avversari, che però schivò il colpo, nonostante fosse stato colto di sorpresa.
Bene, pensò Nathaniel, quando vide che uno dei due aveva estratto a sua volta la spada. Finalmente un degno avversario.
Lux intanto, fasciata in una tuta nera che aderiva al suo corpo come una seconda pelle, si era lanciata all'attacco di Cyrus. Forse si trattava di una strana forma di solidarietà femminile, oppure di un odio a pelle che provava per il vampiro che continuava a reggere la donna per i capelli, stringendo ora i denti per via della pallottola che gli aveva piantato in corpo, ma per lei non c'era stato nessun altro obiettivo: voleva lui. Aveva legato i capelli neri in una stretta crocchia, che non l'avrebbe intralciata durante il combattimento e che non avrebbe fornito alcun appiglio utile ai suoi avversari in caso di corpo a corpo. Portava un lungo pugnale, la cui impugnatura riproduceva vagamente un drago, legato allo stivale destro. Attorno alla vita aveva legato due fondine, una per lato, nelle quali aveva infilato due pistole che dimostravano la sua passione per i tempi antichi: Beretta FS 9mm, caricate con proiettili blindati in argento.
Dall'imbragatura in pelle nera che portava sulla schiena sporgeva il lungo manico di una katana nera, che avrebbe potuto essere estratta facilmente da entrambi i lati in caso di necessità.
Prima che potesse raggiungere il vampiro in piedi davanti a lei però, una forza invisibile la spinse all'indietro, fino all'espositore di liquori che si trovava dietro il bancone del bar. Le bottiglie andarono in frantumi per via del forte impatto, e Lux chiuse gli occhi per un momento quando sentì il vetro che si conficcava nella sua carne. Una grossa scheggia era entrata in profondità, spuntandole da un fianco come se si trattasse del grosso aculeo di un riccio. Quando riaprì gli occhi, accanto alla determinazione brillava una nuova luce, che non poteva essere umana. Come se nulla fosse successo, si alzò in piedi, le labbra curvate in un mezzo sorriso crudele mentre estraeva il grosso pezzo di vetro e poi lo lasciava cadere in terra. Riportò poi lo sguardo su un attonito Cyrus: avrebbe voluto che lui vedesse che le ferite sulla sua schiena si stavano già risanando, ma non si fidava a voltargli le spalle. Se voleva giocare, avrebbero seguito le sue regole.
“Vuoi giocare con me?” gli disse, con voce bassa e ammiccante, mentre si avvicinava di nuovo, senza staccargli gli occhi di dosso. “Vampiro cattivo...”
Un attimo dopo, l'espressione sensuale era sparita dal suo volto, spazzata via da una maschera di rabbia che ne aveva sconvolto la bellezza fuori dal comune che la contraddistingueva. Gli occhi e la bocca erano spalancati mentre lei gli gridava contro. E la sua mente lasciò che la potenza cinetica in essa racchiusa lo colpisse con forza, scagliandolo contro una delle pareti più lontane e facendogli perdere la presa sulla donna.
Cyrus si rialzò a fatica, riaprendo la mano che fino ad un attimo prima aveva stretto la sua serva umana e lasciando cadere una ciocca dei suoi capelli rossi. Stava guardando la donna davanti a lui con occhi nuovi, come se non l'avesse mai vista prima. Era bellissima, le labbra che sporgevano in un broncio perenne e gli occhi più luminosi che avesse mai mai visto. Ma era anche letale e questo non l'aveva previsto. Sembrava avere un potere telecinetico che non poteva essere umano. Eppure riusciva a percepire il sangue