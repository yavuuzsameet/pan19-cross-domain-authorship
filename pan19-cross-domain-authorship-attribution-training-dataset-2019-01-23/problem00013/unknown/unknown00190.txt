una manata sulla spalla. «Comunque, ho rifiutato perché non mi piace essere al centro dell’attenzione e sicuramente poi a scuola l’avrebbero saputo tutti… mi avrebbe dato fastidio il modo in cui mi avrebbero guardato».
«Sarebbero stati ammirati» annuì con veemenza, prendendolo ancora in giro.
«Eh, sai che felicità!»
«Ma tu non ce l’hai una ragazza?» chiese Piero, fissandolo incuriosito.
«Naaah, non è una cosa che m’interessa, al momento. Tu?»
«Più che una cosa che non m’interessa è un problema che non mi pongo, nel senso che di per sé le ragazze mi evitano».
«Non credo che sia una cosa possibile!» obiettò Marco. «Al mondo tutte le persone hanno gusti diversi, non piacerà a tutti la stessa cosa, ma è anche vero che è più che possibile incontrare qualcuno a cui si piace, prima o poi».
«È quel “prima o poi” finale secondo me a fottermi» risero. Giunsero finalmente davanti alla scuola e Marco si fermò sul piazzale davanti, ancora vuoto. Si slacciarono le cinture di sicurezza e Marco abbassò un po’ il volume dell’autoradio.
«Hai detto che di solito non riesci a trovare un punto d’incontro fra te e gli altri e finisci per preferire il tuo di mondo…» ricordò Marco.
«Sì, e tu mi hai detto che forse sono così insicuro del mio mondo da non volere che gli altri lo vedano» ribatté un po’ piccato.
«Hai detto anche che le persone finiscono per annoiarti, però non mi hai ancora sfanculato!» rincarò ironicamente.
«Sai, io alle volte provo ad inserirmi, a costruire dei rapporti, però è come se fossi incompetente in materia».
«Incompetente con le relazioni interpersonali?» inarcò un sopracciglio. «E ci credo, a via di parlare solo con gli oggetti! Dovresti circondarti di più di esseri umani!»
«Forse in parte hai ragione» si grattò la testa. «Quando ero più piccolo, a tredici anni, una ragazzina s’innamorò di me e io non ne capii niente: ogni volta che lei provava a raccontarmi di lei e a propormi qualcosa da fare insieme, io partivo col sunto dell’ultima impresa di Wolverine degli X-men».
Marco si passò una mano sul viso, ridendo.
«Dio mio! Quella bambina ha tutta la mia comprensione!»
«Sì, ma il bello è venuto dopo: si è incazzata a morte e mi ha urlato “Che tu possa provare la solitudine dell’essere ignorati per sempre! Tu! Tu sei un mostro! Ti auguro che tutti possano vedere un giorno la bruttura che hai dentro ed evitino di stare con te!” ed è stata anche una scena molto epica, perché eravamo al parco, io ero in bici, il cielo è diventato improvvisamente tutto nero ed è iniziato a piovere a dirotto».
«Una maledizione in piena regola» sdrammatizzò con ironia Marco.
«Beh, sì, io l’ho ignorata e lei mi ha augurato dell’indifferenza. Anche se quel “tu sei un mostro” confesso che mi è rimbombato dentro, e dentro mi è un po’ rimasto: ho sempre amato le storie un po’ horror e splatter, gli spargimenti di sangue e le grandi battaglie, e sentirmi dire questo proprio perché l’ignoravo per leggere i fumetti o storie dal sapore horror e dark, mi ha scosso un po’, lo ammetto. Per non parlare del fatto che adesso gli altri mi emarginano davvero» sorrise privo d’allegria.
«E pensi che ci sia un mostro dentro di te?»
«Forse. Forse c’è una parte di me che un po’ d’isolamento lo merita eccome» affermò più che altro a se stesso.
«Ma ognuno di noi ha i propri mostri interiori, i propri istinti repressi, credo che non dovresti fartene una colpa e che dovresti fregartene di più di quel che pensano gli altri di ciò che ti piace: da un lato è ovvio che te ne frega poco del giudizio degli altri, si vede, ma dall’altra parte continui ad allontanare gli altri a priori per paura di non piacere. È un po’ un circolo vizioso».
Un attimo di silenzio, poi Piero parlò.
«Però non ti ho ancora sfanculato, è un gran progresso, no?» risero.
«Sì, ammetto anche che tu un po’ mostruoso lo sei: non fai altro che imprecare, grugnire e bofonchiare come un animale, una bestia!» risero ancora. «Anzi, per restare in tema, come LA Bestia» e iniziò a canticchiare. «C’è una Bestia che si addormenterà ogni volta che bella come sei le sorriderai». Piero agitò una mano, ridendo.
«Smettila che sei pure mezzo stonato!»
«Ma posso fare di peggio, se vuoi, eh? Ti posso cantare tutta la colonna sonora!»
«No, grazie, sto bene così! Sei fuori come un balcone!»
«Perché tu no?»
Risero ancora, poggiando la schiena e la testa contro il sedile.
Piero intravide di sottecchi cominciare ad arrivare le prime auto e i primi motorini al cancello della scuola, guardò all’orologio da polso che ore fossero e poi alzò lo sguardo verso