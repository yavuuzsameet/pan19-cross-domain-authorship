gli allievi di Alaverde e Ombrarossa contro me, Bluebell e gli allievi di Scudoscuro e Lunacciaio. La prima squadra a riportare al campo base tutti gli oggetti richiesti ai propri caposquadra si aggiudicherà cinquanta gemme. Allo scoccare della mia balestra..." Ruby puntò l'arma verso un tronco secco, e fece partire il colpo senza neanche mirare: un istante dopo, quaranta studenti del quarto anno si dispersero nella zona di foresta bonificata, divisi in gruppi a seconda delle proprie capacità fisiche e magiche.

"Che trappole avete sistemato?" soggiunse, quando i quattro insegnanti restarono soli.

"Squadriglie di coboldi," sorrise Ryan, agitando il suo shillelagh in un inchino cortese.

"Buche, terrapieni, montagne da scalare," aggiunse Kormakr, alzando gli occhi al cielo.

"E io ho sistemato un po' di trappole per animali. Probabile che ci cascheranno."

"Io ho evocato delle felci."

Ruby, Kormakr e Ryan si voltarono all'unisono verso Bluebell.

"Delle felci?" ripeté l'House Vicar di Ombrarossa, incredulo.

"Felci," insistette, soave. "Le ho fatte crescere con amore per tutta la notte. Li afferreranno e li terranno molto stretti."

Kormakr gemette. E Ruby si avviò subito verso il folto della foresta, prima che ci rimettesse la pelle qualche altro studente: il registro annuale era già sopra la media, e la Preside avrebbe disapprovato l'idea di mandare altre lettere di condoglianze alle famiglie e firmare altri moduli per i risarcimenti delle assicurazioni magiche.

*


"Non avete bisogno di più spazio?"



"Diventerà una grotta bellissima." Bluebell accarezzò le pietre ammonticchiate al centro della stanza, raccolte da Ruby nel giro di qualche pomeriggio: alcune erano ancora umide e vischiose di muschio, molte altre erano invece lisce e levigate dall'usura dell'acqua in cui erano immerse, e altre ancora – frammenti di roccia staccati a colpi di mazza o fatti esplodere con la magia – erano spigolose e affilate, al punto che il solo sfiorarle graffiava la sua pelle delicata. "Farò scorrere un ruscello da questa parete, e qui, qui ci sarà una conca in cui si raccoglierà l'acqua, e vi crescerà l'erba."



Ruby storse la bocca in un sorriso sarcastico. "Be', far crescere l'erba dalla pietra mi sembra davvero qualcosa su cui fare una lezione." Afferrò la mazza dall'angolo in cui l'aveva poggiata. "Se non c'è altro..."



"Ruby, aspetta! Non mi hai detto una cosa fondamentale!" Ruby inarcò un sopracciglio, ma attese. "Quali sono i tuoi fiori preferiti?"



Fu sorpresa da una simile domanda, ma mai quanto fu meravigliata Bluebell della risposta.



"Non mi piacciono i fiori, Lady B."


*

Rose, violacciocche, zagare, a migliaia! Gli appartamenti di Bluebell erano una selva in continuo divenire, un angolo di natura che un giorno rispecchiava il cuore di una foresta e il giorno successivo il placido segreto di una cascata che si getta giù da una gola. Valeva la pena togliersi le scarpe anche solo per sentire la vita della natura scorrere al di sotto dei propri piedi.

"Bell?" la chiamò, scalpicciando contro una roccia muschiata.

"Passa sotto l'arco di tiglio!" esclamò una voce attutita. "Non posso spostarmi in questo momento."

Ruby sospirò: si piegò sulle mani e sulle ginocchia e cominciò a gattonare per passare sotto un ramo curvo e possente che si spingeva fino a mezzo metro da terra. Avrebbe potuto scavalcarlo, ma Bluebell avrebbe potuto benissimo essersi dimenticata di avvisarla che sopra il ramo aveva fatto il nido un serpente, o c'erano liane stritolatrici, o qualsiasi altro orrore vegetale, animale o minerale. All'improvviso perse il contatto col terreno, accorgendosi che sotto la mano destra non tastava altro che il vuoto: annaspò, scivolò e si ritrovò a cadere in una piccola pozza color smeraldo. "Bell, maledizione!" strillò, sputacchiando acqua melmosa.

"Shhhh, non gridare così, terrorizzerai gli animali!"

"Perché non riesco a terrorizzare te! Dove accidenti sei?"

"Sei nell'acquario delle sanguisughe?" Ruby saltò in un istante lontano dall'acqua, per poi osservare la superficie della pozza con occhio critico.

"No, in quello dei pesci color oro."

"Oh, bene, attraversa il sentiero oltre il castagno, sono sotto le felci."

Ruby si guardò intorno. Niente castagni. Niente sentieri. Si diresse rassegnata verso la direzione in cui proveniva la voce, imprecando tutti i creatori di ogni singola Landa mentre si faceva strada a colpi di coltello tra dionee e heliamphora che misteriosamente non erano più appassionate soltanto di insetti, ma anche di prede più grandi. Finalmente la individuò, accucciata tra due salici in un punto in cui certamente non vi erano sentieri: ne vedeva solo le gambe nude e la schiena dell'abito verde. "Bell! Ho una mezza intenzione di non venire più a cercarti quando sparisci per tutto il weekend."

"Ci hai messo un sacco di tempo," rispose, senza muoversi da quella posizione a occhio molto scomoda, e permettendosi anche una nota di rimprovero. "Muoviti, stenditi qua."

"Ma—"

"E togliti quella ferraglia che porti indosso."

"Non ho ferraglia. Cotone, cuoio di animali morti naturalmente e fibre vegetali," commentò stancamente