erano state istituite due prove per garantire le reali capacità degli aspiranti soldati; e di certo non si poteva dire che il superamento di esse fosse un criterio poco efficace per una scelta accurata dei nuovi fian.

Dopo qualche istante – una volta certo che tutti avessero recepito esattamente le sue parole – Kilian proseguì verso il centro del campo, lanciando nel contempo uno sguardo distratto verso Keeran e Finnian che ancora si stavano accapigliando a terra; «fatela finita, voi due, o sarò costretto a liberare Bran e Sceolan».

Entrambi parvero immediatamente aver perso qualsiasi desiderio di continuare a lottare e qualcuno tra le fila degli altri soldati osò perfino tossicchiare una mezza risata: se c’era una sola cosa più spaventosa di Kilian in battaglia, quella era la prontezza e l’efficacia con la quale i suoi due giganteschi cani eseguivano gli ordini. Avrebbero fatto qualsiasi cosa per difendere il loro padrone e sembravano perfino capire quando Kilian parlava loro a tal punto che l’ennesima tra le tante voci che riguardavano il rígfénnid sosteneva proprio che Bran e Sceolan non fossero animali ma esseri umani trasformati per una qualche ragione in cani. Qualunque fosse la verità, era risaputo quanto fosse decisamente meglio non far arrabbiare Kilian in presenza dei due cani.

Una volta placati gli ultimi mormorii tra i fian, Kilian si rivolse nuovamente al folto gruppo di aspiranti soldati; tese un braccio ad indicare un punto alla sua destra, in prossimità dei primi radi alberi che delimitavano la zona e che allontanandosi si facevano sempre più fitti, fino a diventare una vera e propria foresta.

«Chi di voi vuole essere il primo?» attese qualche secondo prima di fingere di non averlo nemmeno chiesto ed afferrare per un braccio uno dei ragazzi che stavano in prima fila; «tu, come ti chiami?»

«Cathal» rispose il giovane uomo, impedendo che qualsiasi traccia di nervosismo o agitazione trasparissero dalla sua voce – particolare che piacque molto a Kilian.

«Splendido. Sarai tu a cominciare» soggiunse immediatamente, lasciando la presa sul braccio dell’altro e tornando a rivolgere il proprio sguardo su tutti gli aspiranti fian; «in questa prova dovrete dimostrare la vostra velocità, la vostra capacità di equilibrio e la vostra agilità. Cathal e tutti voi dietro, legatevi i capelli in una treccia».

Dal primo all’ultimo tutti i ragazzi presenti obbedirono a quell’ordine e quando fu certo che tutti avessero eseguito quell’unico comando, Kilian riprese a parlare: «dovrete entrare nella foresta e riuscire ad uscirne dall’altra parte senza farvi raggiungere dai fian che vi staranno inseguendo. Se spezzerete un singolo ramoscello sotto i vostri piedi, se anche la più minuscola foglia si impiglierà nella treccia, non considererò la prova superata».

Il ripetere per l’ennesima volta il contenuto le due prove era parte di un rituale che andava avanti dalla creazione delle due prove stesse, tanto quanto la reazione dei nuovi aspiranti fian: non esisteva persona in tutto l’Ulaidh ormai, dai bambini più piccoli ai vecchi, che non sapesse perfettamente in cosa esse consistessero.

A quelle parole un mormorio attonito percorse il gruppo di giovani, ma Kilian si limitò ad ignorarlo, continuando a parlare: «se sarete riusciti a concludere la prima parte della prova dovrete comunque affrontare il seguito: dovrete saltare un ramo all’altezza della vostra fronte, passare sotto ad un ramo all’altezza del vostro ginocchio ed infine, sempre in corsa, togliervi una spina dalla pianta del piede senza rallentare minimamente».

Il mormorio crebbe fino a quando Kilian non fu costretto ad emettere un lungo, basso fischio per farli tacere; «se una sola parte di questa prova non verrà portata a termine, verrete scartati».

La seconda prova consisteva nel rimanere in una buca alta fino al petto e, solo con uno scudo, proteggersi dai colpi di lancia di nove esperti soldati del Fian; se il ragazzo veniva ferito, la prova non era stata superata. Quella era probabilmente la meno impegnativa delle due e di conseguenza anche la meno interessante: Kilian decise di trarre tutto il divertimento possibile dalla prima, conscio dell’attenzione e della severità di cui più tardi avrebbe dovuto ammantarsi.

Mentre era occupato ad osservare con una sorta di malcelato divertimento uno dei ragazzi tentare di superare la prima prova – e fallire miseramente, visto il modo in cui era appena inciampato in una radice e caduto a terra – una mano sulla sua spalla in un movimento improvviso lo costrinse a distogliere lo sguardo dal ragazzo e a rivolgerlo subito sulla figura di Finnian e sull'espressione indecifrabile che aveva assunto; «Kilian, c'è un--».

«Aodhàn!» la voce di Keeran risuonò da qualche parte vicino a Kilian, il quale si limitò a fissarlo con aria sempre più confusa – perché nel frattempo l'altro aveva assunto un'espressione così arcigna da farlo leggermente preoccupare – fino a sbottare un «si può sapere che cosa diamine sta succedendo?»

«Quello è--» cercò di spiegare Finnian, salvo poi essere interrotto una seconda volta da Keeran; «quello è mio fratello!»

Per un istante Kilian temette che l'altro si stesse riferendo al ragazzo di cui più o meno tutto il Fianna stava ridendo in quel momento. Poi si accorse che l'indice dell'amico puntava da tutt'altra parte; rivolse lo sguardo verso le ultime file del folto gruppo di ragazzi, scorgendo una figura