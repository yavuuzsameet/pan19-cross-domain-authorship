Tommaso, il che significa che lo abbia vissuto un po' come un “figlio condiviso”, ed è bello che lui lo corrisponda così apertamente.» Si chinò sul piccolo che cominciava a dimostrare insofferenza e lo prese in braccio, baciandolo sulla guancia paffutella. Poi continuò: «Sai, io con Filippo sono costretto a frequentare un sacco di psicologi, medici e assistenti sociali. Lo sto adottando –ve lo ha detto Manny?- e mi devo piegare a tutti i loro controlli, sia clinici, che psicologici, che personali, e sorbirmi tutte le loro domande e le relative spiegazioni, quindi ormai sono abituato a guardare con occhio critico certe reazioni. Direi che abbiano davvero un bel rapporto e che soffrano entrambi la lontananza.»Mentre lo ascoltava, Lorella aveva richiamato l'ascensore. Nell'attesa squadrò l'ospite dalla testa ai piedi e quello che vide era un uomo molto avvenente, ma anche molto profondo, molto maturo, comprensivo. Poteva capire che il cognato si fosse preso una cotta per lui, la speranza era che anche Mattia fosse preso nello stesso modo da Manny o sarebbe stata un'altra terribile batosta per lui. Lorella era preoccupata.In quel momento le porte si riaprirono di fronte a loro. Entrarono nella cabina con armi e bagagli e cominciarono la breve ascesa.«È davvero buonissimo questo bambino» disse al proprio compagno di viaggio, accarezzando piano la manina che spuntava dal piumino azzurro.«Si, sono fortunato: è un bambino tranquillo. Adesso è un po' spaesato tra persone e posti che non riconosce … poi vedrai che quando prenderà confidenza comincerà a gorgheggiare. Parlotta a modo suo e comincia a fare qualche passetto, se lo tieni per mano. Nel box si tira su da solo e lancia i suoi giocattoli fuori, così rischio sempre di ammazzarmi scivolandoci sopra e … eccoci arrivati, direi.»L'ascensore si fermò, le porte si aprirono sul pianerottolo e da lì sentirono i gridolini felici di Tommaso che giocava con lo zio.«Ecco: adesso è nel suo. Riusciremo a parlare con Manny probabilmente a cena, quindi rassegnati, dovrai accontentarti di me» sorrise la ragazza con il suo sguardo diretto «ti accompagno nella vostra stanza.»L'appartamento era spazioso, con vani grandi e luminosi, si articolava praticamente su due piani perché una scala interna portava al piano mansardato. Entrarono in una grande stanza matrimoniale, con bagno privato, dove era stato preparato anche un lettino per Filippo.«La casa è magnifica, complimenti» esordì Mattia guardandosi intorno ed approvando incondizionatamente materiali e colori. «È stata un'occasione: era in pessime condizioni, così l'abbiamo comprata ad un prezzo accettabile e poi ristrutturata. Il mutuo ci farà penare ancora per un sacco di anni, ma ne vale la pena. Ovviamente, il progetto è stato fatto gratuitamente … indovina da chi? Ha voluto farcelo come regalo di trasferimento … ed ha seguito anche tutti i lavori di ristrutturazione, ha scelto personalmente tutti i materiali assicurandosi che fossero della migliore qualità e a minore impatto ambientale possibile. È in gamba, affidabile ed è davvero buono» terminò la ragazza guardando Mattia in modo interlocutorio.«Ne ho un'idea abbastanza precisa» iniziò a raccontare pacato l'ospite. «Quando mi sono trasferito, non avevo già più nessuno: mia sorella era morta da poco ed eravamo soli, il bambino ed io. Sono tornato in Liguria perché Marta avrebbe voluto che Filippo crescesse lì e poi, sai com'è, non avrei più potuto vivere a Milano: ogni angolo me la ricordava in modo troppo doloroso e io avevo bisogno di staccare per essere sereno, sereno per lui.Manny ti ha raccontato come ci siamo conosciuti?» Ad un cenno negativo di Lorella, Mattia continuò «Avevo fatto il trasloco già da qualche settimana, ma, avendo inevitabilmente orari diversi, non ci eravamo ancora incontrati. Una sera Filippo era stranamente noioso, non la smetteva più di frignare e nulla lo faceva star bene. Aveva anche un po' di febbre ed era venerdì -perché queste cose succedono sempre il venerdì sera-. Sento bussare alla porta e vado ad aprire pensando che sia qualcuno che si voglia lamentare perché il bambino piange -mi è successo davvero quindi non meravigliarti– ed invece è lui, Germano, che è preoccupato che il piccolo stia continuando a piangere, che mi chiede se possa fare qualcosa per aiutarmi, che si fionda in farmacia a comprare il gel anestetico e gli anelli da congelare, per lenire il dolore alle gengive.»Ristette un attimo col nipote in braccio che si guardava attorno curioso con gli stessi occhioni verdi dello zio.«So che è buono, generoso, attento. Pensa che qualche giorno dopo è arrivato che saranno state le otto di sera -era stata una giornata orribile, seguita ad una notte ancora più orribile, sempre per i denti-, stavo per dare il biberon a Filippo e lui mi dice: “Faccio io. Tu vai a farti una doccia e te ne stai un bel po' sotto il getto dell'idromassaggio.” E allora gli chiedo se puzzo e lui mi risponde che no, non puzzo, ma ho bisogno di dedicare a me stesso almeno il tempo di una doccia, con la tranquillità che al bambino ci pensi qualcun altro.»Il piccolo decise che si era guardato attorno abbastanza e che fosse ora