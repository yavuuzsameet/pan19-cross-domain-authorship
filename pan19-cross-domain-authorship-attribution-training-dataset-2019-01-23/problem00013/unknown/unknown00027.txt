casa poi.  Se a colazione leggono le favole come fanno a stare attenti quando arrivano a scuola? La maestra spiega e loro ancora lì a pensare alle loro scemenze di principesse e draghi e cavalieri e foreste stregate.  Come se roba del genere avesse senso.  E per giunta, poi si mettono anche a parlarne, e ti servono ore per spiegare che è tutto inventato.  Neanche avessi tempo da perdere. E per di più non riesci a convincerli, si mettono a piagnucolare, tua moglie ti sgrida perché ”turbi il bambino” … e questi che te lo guastano con le loro storie allora?                                                                          *** E ti fanno saltare i nervi, per giunta. Basta guardare me.  È da stamattina che continuo a pensarci. Ho fatto perfino fatica a lavorare.  E adesso invece di stare un po’ tranquillo mi toccherà sentir parlare di favole.  I bambini dovrebbero parlare di quello che hanno imparato, non mettersi a chiedere  “E tu, papà, quanti draghi hai incontrato?”. Non “ucciso”, no, “incontrato”.  Adesso bisogna essere politically correct, non si possono più uccidere i draghi.  I draghi sono buoni.  E porca miseria, come sarebbe?  Lavori in corso … riparazione piano stradale … dal, al, … Accidenti all’inferno e ritorno! Ma insomma, uno lavora tutto il giorno e poi non può neanche tornare a casa perché stanno riparando le strade! E coi sensi vietati e tutto il resto non riesco proprio ad arrivare più vicino di così. Mi tocca cercare un parcheggio.  ( E ci vorranno dei secoli. È strapieno. Ci sono auto dovunque.)  Aspetta, lì … no, no, lì c’è un garage.  E mi guarda anche male, questo qui che sta uscendo in motorino!  Carino, ce l’avrei anch’io un garage, solo che per arrivarci bisognerebbe demolire una ruspa! La fanno a te poi la multa?  Be’, finalmente. Chiaro che son finito più lontano di prima. Vuol dire che taglierò attraverso il parco.  Meno male che fa bel tempo. In altre stagioni a quest’ora è già buio.  Oggi invece si sta bene.  Aria tiepida, uccellini, profumo di fiori.  E di pizza.  Una bella serata. Una sera incantata, davvero.  Forse una passeggiata mi ci voleva proprio.  Da quant’è che non facevo quattro passi? Non riesco a ricordarmelo.  Però sotto questi alberi fa un po’ freddino. Sono così fitti che non fanno passare il sole. Come faranno a chiamarlo parco…non è certo un posto piacevole.  Sembra che ti possa capitare addosso un guaio da un momento all’altro.  E quel rumore cos’è stato?  Una lucertola.  Brr, odio i rettili. Bestiacce schifose, vanno bene solo per farci i portafogli.  Sembra proprio una foresta stregata … ecco che torna fuori quello stupido libro … voci? C’è qualcuno? Cambio sentiero, voglio dare un’occhiata. Chissà che non si possa fare il resto della strada insieme; cominciavo a sentirmi un po’ solo qui.  È una ragazzina, avrà quindici anni al massimo.  Ma sono matti, non dovrebbero lasciarla andare in giro da sola, e a quest’ora poi.  Per giunta è vestita come una zingara. Jeans  troppo lunghi, maglietta stinta, giacchino multicolore.  Però è davvero bella. Diventerà uno schianto, crescendo. E che portamento! È una principessa. Una principessa in incognito, visto l’abbigliamento. O magari in esilio. Ma quel tizio con cui sta parlando non mi piace per niente.  Marocchini, algerini, sono tutti uguali.  Questo però è diverso.  È vecchio.  Di solito qua ci spediscono i giovani, tutti a cercare di venderti accendini e asciugamani.  Un vecchio arabo con un giaccone più vecchio di lui. È talmente vecchio e rattoppato che sembra fatto di toppe.  Però è strano. Cosa stanno facendo? Di solito due che si parlano stanno di fronte, non affiancati. Cosa c’è di così interessante?  Ma devono essere matti! Dare del pane alle lucertole. E sono enormi poi, devono aver mangiato un forno intero … sono draghi!  Meglio che me ne vada, si sta facendo tardi e di questa gente non c’è da fidarsi troppo …  Ehi no, un momento aspettate, lasciami il braccio … oddio oddio oddio … anfibi, pelle nera, borchie … vi do subito i soldi … ho dei bambini … “ Soldi? Chi li vuole i tuoi soldi? Quello che vogliamo è che giri al largo, cocco. Gira al largo e lascia in pace le ragazzine. ” “ No ma aspettate, io stavo solo andando a casa… ” “ Bene, vacci allora. E alla svelta. ” “ Sì, sì, certo ma … le ragazzine? Quali ragazzine? Quella lì? ” “ Esatto. Quella che stavi spiando. ” “ Ma no, avete capito male stavo solo passando … ” “ E allora passa cocchino, passa. Quella è la sorella di un nostro amico. Lui è all’ospedale con una gamba rotta. E noi badiamo che non le succeda niente. ” “ Cioè, le state facendo la guardia. ”  “ Esatto. ” “ La proteggete. ” “ Esatto. ” “ E la proteggete da me? ” “ Da