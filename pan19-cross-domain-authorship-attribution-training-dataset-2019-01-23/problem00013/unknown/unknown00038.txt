Konoha rappresentava il fantasma nel passato di entrambi i ragazzi e solo loro due potevano gettarselo alle spalle.
In fondo, lasciarsi indietro quel passato era proprio il motivo per cui Will aveva deciso di passare un periodo nel villaggio della foglia.
"Non avrei comunque dovuto lasciare che lui e Tenten andassero da soli."Borbottò comunque.
Shun assottigliò l'unico occhio visibile, poi scosse la testa con un verso seccato e lo oltrepassò.
"Fai un po' il cazzo che ti pare, io tutta la sera in corridoio non ce la passo."Berciò spalancando teatralmente il portone.
Cosa che non passò inosservata a chi, all'interno della Sala, era più vicino all'uscio. Tora non riuscì a non irrigidirsi quando incontrò lo sguardo calmo di Itako.
"Scusalo..."Mormorò scontento Kiku mentre gli passava di fianco, senza dubbio diretto verso Shun per dirgliene quattro - non che sarebbe servito a qualcosa...
Tora fece un altro impercettibile respiro profondo, poi sorrise alla donna.
La matrona del Clan era splendida come sempre, con i capelli legati in una treccia e raccolti attorno al capo come una corona, e aspettava con regale pazienza che le si avvicinasse per parlare. Lui accettò la tacita richiesta e si districò tra le persone presenti - sembrava esserci tutta la vallata, talmente la stanza era piena.
"Sei stranamente in ritardo."Gli disse a mo' di saluto, ingentilendo il commento con un sorriso affettuoso.
Tora, abituato ad affrontare con sicurezza gli arcigni senatori del proprio regno, abbassò il capo con leggero imbarazzo.
"Ho potuto liberarmi solo adesso."Si scusò con espressione rammaricata.
Non era neanche una bugia, aveva dovuto compilare rapporti su rapporti riguardo quell'interminabile missione, ma era anche vero che non si era impegnato troppo per affrettare i tempi burocratici, cosa che invece aveva sempre fatto se si trattava di essere al fianco di Will il prima possibile.
Si rese conto con una smorfia di aver dato, per quel giorno, un'ennesima prova di codardia.
Itako non disse nulla, limitandosi ad osservarlo con un'espressione che gli ricordava fin troppo sua madre quando sapeva qualcosa più dei figli, poi spostò lo sguardo su un punto preciso della sala e lui ne seguì la traiettoria.
La sala era davvero gremita di persone, piena quasi all'inverosimile, e tutte quante cantavano e ballavano e ridevano per festeggiare il ritorno del giovane lord. C'era una tale confusione che era quasi impossibile distinguere i singoli suoni, le risate sembravano il boato di un tuono, i passi di danza facevano quasi tremare il pavimento e le conversazioni erano indiscernibili.
Eppure Tora riconobbe immediatamente il battito del cuore di Will.
Era seduto ad un tavolo vicino al fuoco con al fianco la sorella e sembrava immerso in un lungo discorso. In tutto quel caos i due fratelli erano gli unici agenti calmi, il centro della festa e allo stesso tempo il punto più lontano da essa.
Avevano i capi chini in avanti, i volti vicini, le spalle pressate l'una contro l'altra come per darsi sostegno a vicenda, e ogni tanto si scambiavano risatine sciocche e sorrisi complici.
"Quando fanno così mi sembra quasi di rivederli bambini."Gli disse Itako senza smettere di osservarli.
Non lo fece neanche lui e non poté fare a meno di sorridere sollevato nel sapere che il loro rapporto non era cambiato. Se i due fratelli erano capaci di comportarsi con così tanta intimità, se Sam non aveva timore ad abbandonare le proprie difese vicino al fratello, allora voleva dire che Konoha aveva fallito, che non era riuscita a macchiare l'animo di Will.
Shun si avvicinò in quel momento al duo e attirò l'attenzione di Sam con qualche battuta che si perse nella confusione, la ragazza gli rispose con stampato in volto un sorriso furbetto e diede una leggera gomitata al fratello, per poi indicargli la sua direzione.
Quando i suoi grandi occhi azzurri gli si posarono addosso Tora si sentì mancare il fiato.
Quasi non si accorse di Itako che si allontanava, troppo intento ad osservare il modo in cui il volto del ragazzo si era illuminato e come avesse scavalcato senza cerimonie il tavolo, sotto le proteste indignate di Fionna.
Gli fu davanti in men che non si dica, poco più di un passo a separarli, con gli occhi brillanti e un enorme sorriso.
Era l'essere più bello che Tora avesse mai visto.
"Ti stavo aspettando."Gli disse senza traccia di accusa nelle parole, e tutti i dubbi e le paranoie che lo avevano tormentato in quel periodo sparirono come d'incanto al suono di quella voce che tanto gli era mancata.
"Mi sei mancato."Mormorò annullando la distanza tra loro e prendendogli dolcemente il volto tra le mani.
Gli occhi di Will, se possibile, s'illuminarono ancora di più e con un altro sorriso poggiò le proprie mani sul suo petto, giocherellando distrattamente con la croce celtica che gli aveva regalato tanti anni prima.
"Shun mi ha detto che fuori dalla sala stavi avendo una crisi esistenziale sul fatto di non essermi venuto a salvare."Gli disse dopo un po' con espressione divertita.
Maledisse internamente l'amico, gentile come sempre, e si limitò ad un sospiro imbarazzato senza negare.
"Devo aver distrutto del tutto l'immagine di grande principe che avevo prima, eh?"