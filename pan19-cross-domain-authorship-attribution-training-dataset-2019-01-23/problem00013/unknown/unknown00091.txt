per tutti divento una straniera appena arrivata.I miei occhi azzurri studiano la fisionomia del moribondo. È passato molto tempo da quando l’ho ‘scelto’: un uomo solo, senza famiglia, la cui scomparsa non avrebbe lasciato tracce. L’ho avvicinato, sedotto, rinchiuso nella mia stanza, incatenato per sempre a me. Finché la morte non ci separi.Ora la Nera Signora è venuta a richiedere indietro quest’anima. E io non ho nessuna intenzione di negargliela: Mathieu non è altro che uno dei tanti e il suo posto sarà occupato al più presto. Dal giovane garzone del macellaio, quello alto, muscoloso e un po’ tonto, che ama spiare le donne per strada…Spero solo che la fine arrivi in fretta, prima del sorgere del sole. Non potrò tenere lontana quella serva impicciona per un altro giorno. Lei e i corvi scuri della Chiesa.“Sei invecchiato, mio caro” bisbiglio, mentre la mia mano accarezza i capelli grigi dell’uomo. Come se rispondesse ad un comando, Mathieu apre gli occhi.“Neanche oggi piangerai, vero?” chiede, la voce ridotta ad un flebile mormorio.“Io non piango mai, dovresti saperlo” Di scatto tolgo la mano, arrabbiata per essere stata sorpresa in un gesto così intimo. Mi alzo e torno alla finestra. Ho visto molti uomini morire, spesso per ‘merito’ mio, ma stasera è diverso. Stasera sono a disagio con l’idea stessa della fine eterna.“Immagino che non sentirai la mia mancanza”. Anche se gli do le spalle, so che sorride. Lo fa sempre, quando vuole irritarmi.“No, non la sentirò. Perché dovrei? Tu sei uno dei tanti, mio caro. Dopo di te ci sarà qualcun altro a scaldare il mio letto… e la mia gola” rispondo ridendo per stemperare la tensione che sento aleggiare nella stanza.“Ti amo.”Due semplici parole e la mia risata si spegne. Non può averlo detto, non può. Mi volto lentamente e mi perdo in quegli occhi scuri e profondi.“Cosa?”“Ti amo, Claudine.”“Mathieu… tu… sei pazzo!” Mi porto una mano al petto, come se fossi una vera donna. La mia carne è fredda e non c’è nessun battito, eppure mi sembra di avvertirvi una fitta intensa. Come se Claudine vivesse ancora dentro di me.Lui non risponde, continuando a fissarmi negli occhi. Nella coppia sono stata sempre io la dominatrice, la padrona, ma per una volta sono costretta ad abbassare lo sguardo, incapace di sostenere quello scontro silenzioso.“Tu non puoi amarmi. Io ti ho ucciso. Se ora sei su questo letto in fin di vita, è per colpa mia.”“Mia cara… non sai che amore e morte sono fratello e sorella? Il confine tra loro è così sottile che a volte non si vede neanche.”“Smettila con la tua filosofia! Io ti ho reso il mio schiavo, ti ho tolto la libertà. Ti ho costretto a vivere in solitudine!”Tutto ciò è assurdo, non può essere vero!Mathieu scuote la testa, un leggero e dolce sorriso sulle labbra. “Tu mi hai salvato dalla solitudine. La mia esistenza non aveva senso, prima di incontrarti. Sei stata il mio angelo salvatore.”Mi avvicino di nuovo al letto, senza più la forza di parlare. Per un attimo mi soffermo a pensare che sia la malattia a farlo delirare, ma i suoi occhi sono accesi e vitali. No, non è pazzia.“Cos’ero prima di quel giorno? Un modesto scribacchino, destinato a una vita noiosa, forse con moglie e figli. Finché una bella signora non mi ha indicato una strada diversa.”“Non potevi rifiutarti” rispondo, cercando ancora di dare un senso a tutto ciò.“Sì, invece. Potevo disperarmi, supplicarti di lasciarmi andare, uccidermi magari per non soffrire più. Ma non l’ho fatto.”No, non l’hai fatto, è vero. Lui è stato diverso dagli altri miei prigionieri; alcuni mi chiedevano di finirli subito per risparmiarli una vita di dolore, altri cercavano di ammazzarmi per liberare il mondo da un mostro come me. Uno si è anche suicidato gettandosi dalla finestra della mia stanza. Tu no, non l’hai fatto.“Hai accettato il tuo destino” dico in un sussurro. Ora mi è tutto più chiaro.“Sì. Mi avevi fatto provare l’estasi della passione. Mi sono innamorato di te dal primo momento e, pur di starti accanto, ho accettato tutto. Anche il dover morire per farti vivere.”“Mathieu, io… non so cosa dire. Io non so amare, sono una Vampira.”“No, tu non sai amare perché non vuoi amare, Claudine.”Claudine… “Basta, non chiamarmi più così!” grido esasperata. Un dolore antico m’invade, un’angoscia mai completamente dimenticata “Claudine è morta. Io sono Ophélie, capisci?”La mia rabbia non lo tocca; nei suoi occhi c’è solo tristezza per me, per colei che gli ha rovinato la vita. Mi prende una mano – quasi sussulto a contatto con la sua, ancora calda rispetto alla mia pelle fredda – e mi parla con dolcezza. Con amore. “Oggi sei Ophélie, ieri eri Madeleine e