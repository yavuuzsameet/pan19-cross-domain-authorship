non sembra essersi accorto della sua presenza e David – che può vedere cosa succede sporgendosi appena oltre il legno della scrivania – tira un sospiro di sollievo per l’immensa e immeritata fortuna che si è appena reso conto di avere.

Lo osserva come può, registrando mentalmente che si tratta di un uomo più o meno di mezza età che indossa il camice distintivo dei genonaturalisti e chiedendosi se la cosa – la persona? – al di sotto del telo sia forse tenuta prigioniera dall’uomo. Per quanto può saperne lui quello potrebbe essere un malvagio botanico desideroso di conquistare il mondo, ecco.

Qualsiasi pensiero riguardante l’uomo sparisce di colpo nell’esatto momento in cui il telo scivola a terra, rivelando la figura del ragazzo più bello che David abbia mai visto; rimane ancora perfettamente immobile, permettendogli di concentrarsi sulla snellezza del suo corpo e sul viso rilassato – su quegli occhi incredibilmente verdi e su quelle labbra così tanto perfette da sembrare finte.

«Buonasera Nicolas» mormora quasi distrattamente il botanico, impegnato ad annotare qualcosa su di un quaderno appena tirato fuori dalla tasca interna del camice.

«Buonasera» risponde il ragazzo – Nicolas, Nicolas, Nicolas, Nicolas, Nicolas – e David pensa che potrebbe fare qualsiasi cosa per sentire di nuovo quella voce così perfetta e lieve e decisa allo stesso tempo.

Il botanico sorride soddisfatto nel rimettere a posto il taccuino e nel rivolgersi ancora a Nicolas: «come ti senti oggi?»

«Ho fame».

David segue la conversazione solo parzialmente, concentrato più che altro sui piccoli dettagli che soltanto ora sta notando: i capelli del ragazzo sembrano rami di salice – quelle che vede forse sono foglie? – e la mano che ha appena sollevato per prendere da mangiare, colpita in un particolare modo dalla luce, sembra avere quasi la consistenza e il colore della corteccia della betulla.

Si chiede se tutto questo non sia soltanto frutto della sua fantasia, si chiede come sia possibile che esista davvero una creatura del genere: fino a quel momento nessuno aveva mai nemmeno pensato di trasformare un ragazzo in una pianta – o una pianta in un ragazzo? – o qualcosa anche solo di vagamente simile. Le recenti scoperte botaniche hanno reso il 1800 il secolo dell’avanguardia genetica ma spingersi fino a questo punto è davvero possibile?

All’improvviso una frase del genobotanico cattura l’attenzione di David: quel stasera non posso rimanere, Nicolas lo fa esultare nella speranza di poter uscire in fretta da lì e magari-- magari di poter vedere meglio quel ragazzo.

Per questo si rannicchia ancora di più su se stesso quando l’uomo si avvicina alla scrivania – David lo sente armeggiare con alcuni fogli poco al di sopra della sua testa –, stando attento a non respirare troppo rumorosamente e tentando di trattenere il fiato il più possibile.

Quando finalmente l’uomo esce dalla stanza David si costringe ad aspettare ancora qualche istante per sicurezza, per quanto voglia soltanto balzare in piedi e correre dal ragazzo, prima di uscire da sotto la scrivania e notare che Nicolas è di nuovo immobile, di nuovo fermo sotto quel telo.

Trattiene il desiderio di rivolgersi subito a lui per dedicarsi invece a sfogliare le carte che l’uomo stava sistemando poco prima, fino a trovare quello che sperava di ottenere: oltre a certificati e disegni che non riesce bene a capire si ritrova tra le mani quello che ha tutto l’aspetto di un diario.

Non si domanda nemmeno se sia giusto o no farlo e dieci secondi più tardi ne sta già sfogliando le pagine.

 


12 settembre 1869



La bambola mi è stata consegnata oggi esattamente come avevo richiesto: il meccanico che ne ha curato la realizzazione ha assicurato che risponde ad ogni singolo requisito richiesto e per quanto ho potuto vedere l’aspetto fisico è precisamente ciò che volevo.



Le altre caratteristiche verranno messe alla prova appena avrò terminato le prove sui due esemplari di Monoptilon bellioides – volgarmente detta Stella del Deserto.



 



29 settembre 1869



Le prove sono finalmente terminate e oggi è cominciata la prima fase della genomodificazione della bambola. Assemblerò caratteristiche botaniche delle seguenti specie:


-          Monoptilon bellioides

-          Salix babylonica

-          Betula pendula

-          Howea forsteriana

-          Nepenthes sirena


 



27 ottobre 1869



La mutazione è quasi terminata: la bambola – da qui in poi indicata con il nome Nicolas –, già senziente e intellettualmente attiva dall’inizio, comincia a sviluppare e ad assorbire sempre più velocemente le caratteristiche botaniche.


 

 

Il diario continua in quel modo per un centinaio di altre pagine e David è fin troppo consapevole di non avere il tempo necessario per leggerlo tutto lì: dopo averlo riposto esattamente nello stesso punto dove prima giaceva, David si rivolge finalmente alla bambola – dunque quella è una bambola, non un ragazzo; una bambola meccanica.

«Non spaventarti, non voglio farti del male» questa è la prima cosa che mormora a Nicolas, un istante dopo averlo scoperto e aver gettato via il telo: l’ultima cosa che vuole è che il ragazzo si metta ad urlare, mettendo in allerta chiunque ci sia là fuori.

Nicolas lo osserva in silenzio e l’unico segno del suo turbamento sono gli occhi impercettibilmente sgranati.

«Chi sei tu?» gli domanda dopo qualche secondo di silenzio, avvolgendolo con quella voce calda e lieve che quasi riesce a fargli perdere l’equilibrio; «non sei il dottor Brunfels».

«Io sono David».

«Ma chi sei?»