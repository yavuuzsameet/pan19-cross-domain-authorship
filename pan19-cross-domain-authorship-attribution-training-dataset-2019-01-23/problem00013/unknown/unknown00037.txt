nel farlo che sono nettamente migliorato».
«Non avevi i tuoi amici di prima, con cui parlare?»
«Era passato un anno» poggiò la testa al muro sospirando, alzando gli occhi al soffitto, «li avevo lasciati che avevamo appena finito le scuole medie, ognuno aveva scelto una scuola superiore diversa, si erano creati nuovi gruppetti di amici… Mi erano mancati, forse anche io ero mancato a loro, ma adesso c’erano dei nuovi giri, dei nuovi equilibri».
«E tu eri fuori?»
«Ho faticato ad ingranare» confessò monocorde, schioccando poi la lingua: ricordai che quando schioccava la lingua guardando il soffitto era perché quello che aveva appena detto gli aveva provocato una sorta di fastidio dentro. Una delle ultime volte che l’aveva fatto eravamo sul retro della scuola per la ricreazione: lui era seduto a terra accanto a me e aveva la testa rivolta al cielo; mi ero ritrovato a fissare il suo pomo d’Adamo andare nervosamente su e giù e avevo sentito nuovamente quell’istinto. Baciarlo.
«Mi dispiace» gli dissi sinceramente, «pensa al lato positivo, però: imparando a suonare bene il pianoforte, adesso chissà quante ragazze ti girano intorno!»
Ero assolutamente geniale, un puro genio del male. Sono ironico, ovviamente.
Lui socchiuse gli occhi e rise. «Effettivamente le ammiratrici non mi mancano» sembrava soddisfatto, «ne ho anche più di quante ne avevo ai tempi! Ricordo che eri tu quello più richiesto» insinuò.
«Anche se a quattordici anni preferivo più il pallone che le ragazze» aggiunsi. Ad esser sinceri più che il pallone preferivo proprio un’altra cosa.
«Ti ricordi quando eravamo incazzati perché Andrea si era messo insieme ad una ragazza e passava più tempo con lei, a nostra detta?» parlò sempre senza guardarmi, ma con gli occhi che gli brillavano al ricordo.
«Sì, e ogni volta che si baciavano davanti a noi facevamo sempre le facce schifate. Una volta io ho finto pure dei conati di vomito».
«Si fanno cose abbastanza stupide a quattordici anni» lo disse con un filo di voce.
«Già» non avevo smesso un secondo di suonare, perché solitamente, quando percepivo che l’atmosfera era tesa, sentivo l’impulso di tenere le mani impegnate in qualche azione ripetuta, come tamburellare le dita, e se avessi smesso di farlo mi sarei sentito cadere in un vortice infinito. Come quel pomeriggio il giorno dopo che mi aveva detto che sarebbe partito: me ne stavo seduto sul motorino, lui in piedi davanti a me; io che usavo le dita come bacchette per la batteria contro lo sterzo, lui con le mani in tasca che mi elencava le cose che doveva fare prossimamente per la partenza; io lo ascoltavo senza parlare, annuendo di tanto in tanto, sentendo crescere dentro di me una strana rabbia che aumentava come il ritmo delle mie dita.
Volevo picchiarlo a sangue urlandogli di non partire.
Volevo mettergli le mani addosso.
Volevo baciarlo.
Mi riscossi, ma non smisi di suonare, lui sembrava perso in chissà che pensiero. Ma eravamo uomini, seppur gay, e cosa fanno gli uomini quando si tratta di una discussione, a differenza delle donne? Bravi, le donne attaccano, gli uomini evitano il discorso, risposta esatta, dieci e lode.
«Tuo padre si è lanciato nel commercio delle statue sacre?» mi domandò ironico, rompendo l’atmosfera troppo densa di strane emozioni.
«Non capisco davvero come tu l’abbia intuito» finsi di non capire.
«Ti giuro che per un attimo ho avuto il tremendo sospetto che il motivo di tutte quelle statue all’ingresso e in salotto fosse una decisione estrema di tua sorella: ho pensato che avesse voluto farsi suora di clausura. Poi l’ho vista entrare in cucina, ho notato com’era vestita e ho capito di essermi fatto l’idea sbagliata» ridemmo.
«Non so se per caso mio padre ti abbia anche mostrato le fontane sul retro…»
«Oh, sì» annuì, «anche quelle! Bella quella con Nettuno e i delfini. Da un punto di vista pacchiano, ovviamente».
Risi e finalmente lasciai perdere la chitarra e la posai a terra.
«Non eri così, quando ci siamo conosciuti» dissi in tutta onestà, ma senza fargliene una colpa, «ricordo che all’inizio mi salutavi appena, avevi difficoltà a parlare con gli adulti e piuttosto che chiedere informazioni su che autobus prendere per andare e tornare da scuola, ti guardavi intorno e vedevi quale prendevano altri ragazzi che facevano il tuo stesso percorso».
«L’ironia è una buona arma» era stato malinconico, non amaro, nel dirlo, «dovevo pur in qualche modo mascherare la mia goffaggine, una volta rimasto da solo, e ho avuto un buon maestro» annuì sorridendo, senza guardarmi. Mi sorpresi.
«Mi stai dicendo che se ora sei così è colpa mia?»
«No» rise, «è merito tuo! Tu eri quello che mi faceva ridere sempre, anche quando non era opportuno. Mi hai insegnato tu come buttarla in caciara quando non si sa cos’è giusto dire» mi guardò negli occhi.
«Seh» mi schiarii la voce, «sono sempre stato bravo ad incasinare le cose». Uno suo sbuffo