'altra, scrollando virtualmente le spalle e ruotando gli occhi: a volte, essere la più piccola era faticoso.
(No, essere la più piccola era sempre faticoso, soprattutto con quei due che sembravano anche peggio dei loro genitori: era tutto un 'non fare questo' e 'non fare quello', 'quello no, è pericoloso!'. E che pizza, neanche un po' di sano divertimento con quei due! Sapeva quello che faceva, tante grazie!)
«Sarah, era impossibile saperlo!» cominciò a redarguirla Mary, ma Jack s'intromise (come sempre): «Fallo un'altra volta e torniamo indietro!»
«E piantala! Non rompere le scatole, non sei mio padre!»
«Sono tuo fratello maggiore, quindi posso!»
«Vaffanbagno!!» esclamò la giovane, sempre più arrabbiata.
«Smettetela! Siamo appesi a una parete, litigate dopo!» li fermò Mary prima che potessero mettersi a bisticciare seriamente (era sempre lei la voce della ragione; forse perché era la maggiore?).
I due sbuffarono, ma tacquero e Sarah chiese un po' d'acqua; gli altri due (e lei anche, dopo che ebbe finito di bere) maneggiarono per un po' la magnesite, appesa nel sacchetto apposito dietro la schiena, prestando attenzione a mantenere l'equilibrio.
«Ci siete?» chiese Jack, osservandole con la coda dell'occhio. Con un sorriso eccitato al cenno di assenso che ricevette da parte delle due ragazze, ricominciò a salire,  tastando per bene gli appigli che trovava.
Salirono in un silenzio concentrato per un'altra mezz'ora, superando diversi buchi nella roccia troppo piccoli per sostarci ma abbastanza solidi per utilizzarli come appigli; l'unico a interrompere, a volte, quel silenzio era Jack, che avvisava le sorelle da quale punto fosse meglio passare e quale fosse meglio evitare.
Poi, il ragazzo vide una grotta più sopra, a circa una cinquantina di metri di distanza, che non era visibile prima perché nascosta da una sporgenza; fu immediatamente concordato che si sarebbero fermati lì per riposare un po' i muscoli. Con quell'obiettivo in mente, tutti e tre duplicarono i loro sforzi, desiderosi di rilassarsi per qualche minuto; ognuno di loro stava accuratamente evitando di pensare al fatto che, se la grotta non fosse stata in grado di contenerli tutti, non avrebbero potuto fermarsi proprio per niente.

«Jack!»

«Attente, qui non c'è una presa comoda, puntellate i piedi!»

«Mary!»

«Jack, non fare lo spericolato, non correre...»

«Sarah!»

«Mary! Sei una lumaca, sbrigati!»

«Dove siete?»

La grotta non era più molto distante, ormai, a Jack mancavano veramente pochi centimetri per raggiungerla, guardarci dentro e, forse, entrarci. Sarebbe stato estremamente contento di questo, fermarsi e rilassarsi, per poi guardarsi indietro, fino a vedere il terreno e pensare a quanto erano stati bravi.

«Ma cosa state facendo?!»

Ecco, aveva la mano destra nella grotta; si guardò attorno, cercando un punto su cui spostare prima un piede, poi l'altro, perché in quel momento era aggrappato solo grazie al piede destro e le due mani, mentre il piede sinistro era libero. Scambiò i piedi...

«Che disastro! Venite qui!»

... e ora era il destro a essere libero di appoggiarsi in una rientranza più sopra.
Jack si diede una spinta, pronto a osservare la grotta...

... ma qualcuno lo prese dalla collottola e lo fece sedere.
«Jack! Vi ho chiamato, ascoltatemi quando vi parlo!» esclamò Papà, osservandolo con riprovazione.
Jack si guardò intorno: erano di nuovo a casa.
Mary e Sarah, al suo fianco, lo guardavano, la prima triste e la seconda arrabbiata.
A nessuno dei tre piaceva quando i loro giochi finivano bruscamente: si arrabbiavano, s'intristivano, s'indispettivano. Perché sapevano che mai più sarebbero riusciti a ricominciare, dovevano giocare di nuovo da capo! Avevano sempre detto a Papà di non interromperli, perché non potevano distrarsi, era questione di vita o di morte!
«Ma Papà!» esclamò Jack, cercando di puntualizzare che non stavano facendo niente di male, solo giocando!
«No, signorinello, niente papà! E voi, signorine» esclamò l'uomo, evidentemente arrabbiato. «Non fate quella faccia, avete sbagliato!»
«Stavamo giocando...» provò a dire Mary, a cui si aggiunse immediatamente Sarah: «Elavamo annoiati!»
Papà, però, sembrava non accettare le loro spiegazioni, non quella volta: «Ma vi sembra il modo di giocare? Strisciare per terra e sotto i mobili... per non parlare della farina!! Avete sparso farina per tutta la casa e stasera vengono i nonni a mangiare!» li sgridò. «A cosa vi serviva tutta quella farina? Non potevate usare qualcos'altro?»
«No!» esclamò la piccola Sarah, quattro anni di testardaggine. «E' la maghesa.. maghesi... uffa!!» sbuffò, incrociando le braccia. «E' colpa tua!» urlò arrabbiata al Papà, che, semplicemente, alzò un sopracciglio, confuso.
«... era la magnesite, Papà...» spiegò Mary, otto anni di responsabilità, mordendosi il labbro inferiore: sapeva che avrebbe dovuto fermare gli altri due.
L'uomo, però