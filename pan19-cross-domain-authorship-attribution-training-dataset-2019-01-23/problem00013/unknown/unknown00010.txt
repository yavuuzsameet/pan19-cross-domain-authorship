sinceramente perplessa. Intanto, però, inizia a lasciarsi trascinare via, lungo la riva del fiume, verso sud.

“Difendeva i suoi cuccioli. Probabilmente il nido era vicino. Sono madri fin troppo caute, c’è da stare attenti.”

“Ah”, soffia Lady Bluebell, lo sguardo che scivola pensieroso verso terra, distratto dai fili d’erba che le si infilano fra le dita dei piedi, pizzicandole la pelle. “Be’, allora grazie”, le dice alla fine, sollevando gli occhi e regalandole un sorriso raggiante, che s’allarga ancora di più quando, rigirando le dita e intrecciandole alla sue, si accorge di una punta di rossore che le si dipinge sulle guance. In questo momento vorrebbe solo baciarla ed osservarla mentre si fa ancora più paonazza, come tutte le volte in cui le si fa troppo vicina senza avvertirla prima – ma in fondo, si dice, non le dispiace nemmeno stare a guardarla così, senza fare nulla, beandosi della sua sola presenza.

“Sicura che non ti abbia fatto niente?”, le domanda Lady Ruby dopo attimi interi di silenzio, quando sono ormai lontane ed i loro passi si sono fatti meno urgenti. Lady Bluebell annuisce, tornando a guardarsi attorno con l’aria pensierosa.

“Sai che me la ricordavo più pericolosa, questa zona? Non era piena di strani mostri verdognoli e dai denti aguzzi, una volta?”

“Uh, i goblin dici? Si sono spostati a nord.”

“Ah sì? E come mai?”

Lady Ruby stringe le spalle con noncuranza. “Ce li ho fatti spostare io.”

“Di nuovo? Hanno creato problemi agli studenti?”

La sente fermarsi, e se ne accorge solamente quando cerca di andare avanti ma la mano di lei la trascina indietro. Si volta e la osserva con aria interrogativa, sfarfallando di ciglia.

“No”, le risponde Lady Ruby, serissima, trascinandola dolcemente verso di sé. Lady Bluebell sorride piano e non oppone resistenza – al contrario, si mordicchia un labbro e le si fa più vicina. “Li ho cacciati perché so che questo è uno dei tuoi posti preferiti.”

“Ah”, la sua risposta è un soffio deliziato.

“Ora possiamo anche dedicarci alle famose formalità”, è poco più di un mormorio che le pizzica le labbra e la fa sorridere come una bambina. Lady Ruby la sfiora piano, ad occhi chiusi, chiudendo le dita attorno alle sue e sollevando l’altra mano a cingerle un fianco, trascinandola ancora di più contro di sé. Si scambiano un bacio che ha il sapore di tutte le cose buone a cui pensa Lady Bluebell, quando pensa anche a Lady R. Un bacio lungo e tiepido, che assapora lentamente, con calma, senza ancora divorare, e che si trascina fino a quando un interrogativo s’intrufola impertinente fra i pensieri di Lady Bluebell.

“La gente inizierà a farsi domande con tutti questi favoritismi”, decide di dargli voce, nonostante tutto, staccando dalle labbra dell’altra quanto basta. Lady Ruby si lascia sfuggire un sospiro carico di rammarico per l’improvvisa mancanza di contatto, ma decide di risponderle comunque.

“Domande? Credi davvero che tutta la scuola non sappia già di noi due?”

“Uh? Lo sanno?”, sfarfalla Lady B, l’innocenza negli occhi chiari e limpidi.

Il sopracciglio sollevato di Lady Ruby esprime appieno tutta la sua perplessità. “Ma dove vivi, B? Non puoi essere davvero così imbranata.”

In tutta risposta, Lady Bluebell si lascia sfuggire una risata calda come l’estate che le circonda – Lady Ruby si sorprende ad osservarla stregata mentre le sue spalle oscillano e le sue guance, in preda al riso, si tingono appena di rosa, il colore dei suoi occhi pare danzare come onde pigre trascinate a stento dalla bonaccia. E’ così bella che non ci crede. Non ricorda più nemmeno di cosa stessero parlando – qualcosa di davvero poco importante, che si sente in diritto di sovrastare con un bacio un poco più urgente di poco fa. La sente irrigidirsi sotto il tocco morbido delle sue dita, per poi sciogliersi del tutto e sorriderle addosso, abbracciarle i fianchi senza vergogna. Prendono respiro diversi istanti più tardi, cercandosi reciprocamente con lo sguardo come se ne dipendesse la vita ed il destino stesso del mondo.

E’ Lady Bluebell a parlare per prima. “Senti, ma se lo sanno tutti allora possiamo fare quello che vogliamo, no?”, le domanda, spensierata come al solito.

“Non lo facciamo sempre?”

Ci pensa su un attimo, poi, “E’ vero”, annuisce, prima di distendere le labbra in un sorriso. “A maggior ragione, ho una proposta per te.”

Questo è più o meno il momento in cui Lady Ruby dovrebbe iniziare a preoccuparsi, se solo si ricordasse come si fa quando c’è di mezzo Lady B. Le sembrano così lontani i giorni in cui andava in panico ogni volta che lei le rivolgeva queste stesse parole – oggi sembra cercarle continuamente, invece, sembra vivere in funzione loro. “Spara”, le dice, sollevando distrattamente una mano per aggiustarle un ciuffo di riccioli rossi dietro l’orecchio.

“Facciamoci un bagno.”

“Un bagno?”

“Si, un bagno.” Non le lascia davvero il tempo per ribattere. Questa volta è lei ad