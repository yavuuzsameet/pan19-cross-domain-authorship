e di abbandono. John se ne era andato, forse per sempre.

Doveva sposare Charlotte, lui. Aveva una vita, oltre a lei.

Nessuno la voleva. Nessuno la amava. Forse a causa delle sue inesattezze, chissà. Eppure non credeva di portare dentro di sé tali difetti. Era certa di perdere ancora sangue fra le gambe.

Si allontanò dalla finestra e tornò al piccolo letto che occupava buona parte della stanza stretta e lunga che le era stata assegnata all'istituto di cura per infermi mentali St. James, sito in uno sperduto paesino vicino a Providence. Dai lati pendevano cinghie marroni talmente consunte da sembrare sul punto di disgregarsi in polvere.

Tra le lenzuola ad attenderla vi era la maschera bianca, come quelle che si diceva in Italia usassero per carnevale a Venezia. La prese e se la calò sul viso. Guardandosi allo specchio vide solo il riflesso di un fantasma scalzo dai fiammeggianti capelli, vestito di bianco e, dalle fessure della maschera solo gli impercettibili bagliori dei suoi occhi azzurri.

«Perché?» domandò al proprio riflesso. «Perché non mi ami più?»

Non vi fu risposta. La Michelle dentro lo specchio era immobile e immutata, nessuna espressione a incrinarne la perfezione dei lineamenti della maschera, bianca come la neve. Ma il resto.

Il resto dello specchio era di un nero quasi vischioso, sembrava volerla inglobare, plasmare, farla propria. Il resto dello specchio le sibilava parole pungenti e sporche, le ricordavano del sangue fra le gambe. La deridevano.

«John?» sussurrò di nuovo.

Lo specchio si agitò arrabbiato, lambendo il riflesso di Michelle in un abbraccio gelido e geloso. Le ghermì i fianchi, si infilò sotto la maschera ricordandole che era sbagliata, che nessuno la comprendeva come lui. Nessun altro avrebbe potuto amarla come lui. Nemmeno tutti i John del mondo.

Un grido le salì alla gola, impossibile da domare. Il pugno si alzò animato di volontà propria e si infranse contro lo specchio, mandandolo in frantumi. Pezzi di vetro esplosero ovunque, conficcandosi nella carne. Tutto ciò che era bianco divenne rosso come il sangue che le colava lungo le caviglie, fino a inzupparle i piedi nudi.

«Perché non mi ami più?» urlò di nuovo. Gli infermieri che entrarono di corsa nella stanzetta la afferrarono con forza per le braccia, senza grazia alcuna, spingendola sul letto. Le cinghie, dall'apparenza tanto consunta, si strinsero dolorosamente ai polsi e alle caviglie insanguinate di Michelle, prima che uno dei due uomini andasse a chiamare il Professore per toglierle i vetri che le si erano conficcati nel corpo.

L'infermiere rimasto le strappò la maschera dal viso e gliela gettò a terra, rifilandole in successione un cazzotto in pieno stomaco e un paio di schiaffi che lasciarono Michelle così intontita da non accorgersi nemmeno del trafelato arrivo del Professore.

«Vi ho detto di non picchiare i pazienti» sibilò quest'ultimo, scostando l'infermiere e chinandosi sulla ragazza. «Mi servono delle pinze, ago e filo da sutura. Disinfettante.»

L'uomo che l'aveva malmenata fissò Michelle con astio – concupiscenza – e si allontanò a prendere ciò che il medico aveva richiesto, mentre il collega rimase lì sulla soglia, snocciolando quello che era accaduto.

«Sì sì, non mi interessa.» Il Professore gettò un fuggevole sguardo alla giovane e iniziò a estrarre i pezzi di vetro più grossi, gettandoli in una bacinella di metallo lurida, come tutto lì dentro. «Che cosa combini, Michelle?»

Lei gli rispose con espressione vacua. «Non mi ama più.»

«Non ti ha mai amato» rispose secco l'uomo, indicando col con il mento la camicia da notte macchiata all'altezza del pube. «Devi smetterla con queste cose.»

«Sono imperfetta. Lui vuole perfezione.»


Di nuovo.


Il Professore la guardò in viso, un volto stupendo attraversato da una cicatrice che partiva dalla fronte e la scavava fino a sotto la gola, dividendole la faccia in due grottesche metà in cui brillavano, come fossero incastonati, due splendidi occhi azzurri.

Avrebbe tanto voluto spiegarle quanto la perfezione fosse qualcosa di davvero poco umano. La perfezione non apparteneva nemmeno agli déi, figurarsi a quella stupida e brulicante massa di persone che infestava la Terra.

«Stronzate.» Fu l’unica parola che gli uscì di bocca.

Michelle tacque, mentre l'infermiere tornava con gli strumenti e li passava al dottore. Le alzarono la camicia da notte e, con la pinzetta e calma serafica, il Professore iniziò a rimuovere ogni singolo pezzettino di vetro, disinfettando e ricucendo dove necessario. L'infermiere sollevò la veste oltre ai fianchi, forse per vedere da dove proveniva quel sangue o forse solo per guardarla, ma il medico lo fermò. «Puoi andare.»

Una volta soli il Professore la denudò del tutto, ignorandone i tremiti di freddo e continuò a sistemarle i tagli sulla pelle. Dagli occhi del medico, neri e vischiosi come il mondo al di là dello specchio, due impercettibili bagliori brillarono d'odio. «John non verrà più qui.»

Un singulto scappò dalle labbra della ragazza, due lacrime si formarono agli angoli degli occhi. «Ma io lo amo.»

«Stronzate.»






 


 

John pensava a Charlotte, a come sarebbe stata bella nel suo abito da sposa, a come l’