fauci lasciate appena aperte e dalle quali scivola una risata divertita e di scherno. Infernus ha bisogno di un momento per ricordarsi gli insegnamenti degli elfi, e di Laephia in particolare, su come nessuno abbia davvero potere su di lui, nemmeno la luna.
“Nemmeno questo Lupo.” si dice, drizzando le spalle e guardandolo con sicurezza, un sentimento che solo parzialmente sente appartenergli del tutto.
« Ti ho detto che non sono qui per combattere. » gli ripete, infondendo nella sua voce quanta più autorità gli sia possibile incanalare. Vede la creatura davanti a sé compiere un passo in avanti e il suo istinto è quello di ringhiare più forte, cercando di coprire meglio il corpo debilitato di Laephia, che sente gemere qualcosa di non meglio precisato. Deve portarlo fuori da quella stanza il prima possibile per permettergli di ricevere le cure che necessita.
« Sei davvero stupido, Mezzanima, se pensi di poter rubare qualcosa che appartiene già a qualcun altro. » è la risposta del Lupo, che non accenna a spostarsi dalla porta d’ingresso, continuando a guardarlo come si guarderebbe un bambino che cerca di fare l’adulto. Qualcosa dentro Infernus inizia a ribollire, come il magma di un vulcano.
Mezzanima, lo ha chiamato, un termine per indicare chi è nato dall’unione di due razze diverse, usato solitamente da un esponente delle due razze e con fortissime connotazioni dispregiative. Non è stupido, sa bene come il Lupo stia cercando di istigarlo, ma deve provare a risolvere la situazione con la ragione.
« Laephia non è un oggetto. » gli fa notare, il tono che si inasprisce notevolmente, ed ha bisogno di chiudere gli occhi un momento per non saltargli direttamente alla gola, « È stato rapito e venduto, non è un bottino di guerra. »
« Conosco bene le regole. » lo interrompe, alzando una zampa e passandosela poi sul muso in un gesto chiaramente erotico, « È solo grazie ad esse che non l’ho già fatto mio. Ma lo schiavo appartiene all’umano che lo ha comprato e solo lui può farci quello che vuole. Anche se a volte mi concede di guardare... » ghigna divertito, spostando gli occhi da Infernus all’elfo, ancora sdraiato alle sue spalle, e il mezzo lupo sente il sangue vorticare nella testa al pensiero di quello che Laephia ha dovuto subire per mano non solo di quell’umano ma di tutti coloro che si sono avvicinati a lui. Sente un impeto di territorialità esplodergli nel petto, il sentimento che gli risale lungo l’esofago e gli si annoda in fondo alla gola, vibrando in un ringhio così basso da essere udito probabilmente solo dal Lupo, che inarca un sopracciglio.
« Ho intenzione di riportarlo a casa, che ti piaccia o meno. L'umano al quale fai da cane da guardia può andare a farsi fottere. » sono le sue parole, la voce ferrea, un moto di forza a irrorare ogni suo muscolo quando le lunghe dita di Laephia gli sfiorano appena la schiena. Ha intenzione di proteggerlo, lo ha giurato a se stesso in quel lontano pomeriggio d’inverno, e nulla riuscirà a frapporsi fra lui e il proprio obiettivo. Non reagisce quando il Lupo risponde per l’ennesima volta con una risata, un suono che lascia trapelare quanto si senta al sicuro in quella situazione, quanto si ritenga superiore sia come prestanza fisica che come razza. Questo non fa altro che aumentare la rabbia di Infernus, il fuoco nel suo stomaco che ribolle maggiormente.
« Hai fegato, nonostante puzzi di umano, e non posso che rispettare il lupo in te. Per questo ti propongo di dividerci lo schiavo e rubarlo insieme. »
Le parole del Lupo lo confondono, il vulcano dentro di lui che sembra fermarsi un istante, tutto il suo corpo che cerca di decifrare il comportamento della creatura davanti a sé. Si sente confuso da quel cambio di attitudine, la sua voce meno minacciosa, la postura rilassata. Una voce, flebile, qualcosa che gli giunge da molto lontano, sembra dirgli di non abbassare la guardia.
Abbassa un poco le spalle.
« Cosa? » si ritrova a chiedere, spaesato, ma il suo interlocutore gli viene incontro, continuando a parlare.
« Quello che ho detto, Mezzanima. Rubiamo l’elfo, scappiamo, e lo usiamo entrambi. Troveremo poi qualche Lupa con la quale creare un branco, ma fino ad allora possiamo divertirci parecchio con lo schiavo. Ti sorprenderebbe la quantità di cose che sa fare… »
Infernus non crede alle sue orecchie. Sente lo sdegno per le sue parole scivolargli lungo la spina dorsale, infiammando come una runa le radici di se stesso. Sono molte le parole che vorrebbe dirgli, per aver osato parlare di Laephia in quel modo, per aver anche solo pensato che fosse fattibile proporgli di usarlo come un oggetto, come una puttana. É con una fitta di dolore che ricorda le parole dell’elfo, il modo in cui ha cercato di fargli capire come non potesse in alcun modo essere il suo compagno, di come gli ha spiegato la propria cultura riguardo al corpo e all’amore; ridurre la meravigliosa persona che è Laephia esclusivamente al suo corpo e all’uso che se ne potrebbe fare è umiliante, un insulto.
Il lupo dentro di lui ringhia nuovamente.