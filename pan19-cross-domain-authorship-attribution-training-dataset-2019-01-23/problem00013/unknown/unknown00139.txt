. Sì, sarebbe stato molto meglio.
Le cose stavano a questo punto quando arrivò una notizia davvero speciale: alla corte del re (ecco, vi avevo detto che sarebbe saltato fuori con un’idea importante) ci sarebbe stato un raduno, della durata di un anno intero, di tutti gli gnomi esploratori e scienziati, quelli che erano partiti nei dieci anni precedenti per scoprire come andasse il mondo dove non c’erano gli gnomi.
Lo gnomo che starnutiva pensò che forse, chissà, fra di loro ci poteva essere qualcuno in grado di aiutarlo; e così decise di partire verso la fine della primavera, in modo da arrivare al raduno con il naso in furore (“in piena fioritura”, proprio come le piante), per rendere più chiari i suoi sintomi invece di doverli solo descrivere. Era una decisione molto coraggiosa da parte sua, perché, ormai da anni, quando iniziava il periodo peggiore andava a nascondersi in posti in cui non poteva rischiare di incontrare nessuno. Infatti, anche se i suoi starnuti non erano contagiosi, la sua malinconia lo era, eccome. E lui si sentiva già abbastanza male senza dover sopportare anche il senso di colpa per aver rattristato i suoi familiari e i suoi amici con un problema che non potevano risolvere.
Fatto sta che partì, senza avvertire nessuno (tanto erano abituati a vederlo sparire nel nulla con la stagione calda) e arrivò esattamente come aveva previsto. Le conferenze, i discorsi e le mostre erano tutte molto interessanti, ma anche lui riscosse parecchia attenzione, sia da parte degli invitati che da parte del pubblico; perché nessuno aveva mai visto uno gnomo ridotto così, o ne aveva anche solo sentito parlare. Continuò ad ascoltare conferenze e discorsi chiedendo scusa ad ogni starnuto (cioè, circa un centinaio di volte al giorno) e facendosi esaminare da medici e scienziati che si grattavano la testa e la barba, e poi se ne andavano sospirando, e lasciandolo da solo con il suo problema. Finché rimase da consultare soltanto un esploratore, che era arrivato in ritardo, dicendo che i suoi studi erano così affascinanti che non era riuscito a lasciarli prima, e aveva tenuto una conferenza decisamente insolita e anche un po’ scandalosa.
Infatti, invece di studiare, come tutti gli gnomi perbene, Il Mondo, La Natura, Le Piante o Gli Animali, o di indagare sull’Essenza Del Pensiero o sul Funzionamento Dell’Universo, si era dedicato a una materia relativamente recente, terribilmente complicata e apparentemente priva di coerenza e razionalità, e che per giunta riguardava un argomento di cui gli gnomi avrebbero preferito dimenticarsi.
Gli Umani.
Proprio loro, quelle ridicole creature a forma di gnomo, è vero, ma molto meno belle, con le gambe di lunghezza sproporzionata, i nasi inesistenti (relativamente alla loro faccia enorme, è ovvio) e così gigantesche che non riuscivano a muoversi senza inciampare o perlomeno senza fare un fracasso spaventoso. Infestavano tutto il pianeta, senza freno, e avevano scacciato gli gnomi da molte delle loro foreste, al punto che i poveretti, visto che non c’era modo di evitarli, avevano imparato a rendersi invisibili. In generale gli gnomi tendevano a stare alla larga dagli umani, a non guardarli, non ascoltarli e perfino a non pensare a loro, per paura di attirarli più vicino. Questo gnomo in particolare, invece, li aveva osservati con cura, aveva studiato le loro lingue, si era addirittura accampato in mezzo alle loro città. Non c’era da sorprendersi che lo considerassero un po’ matto.
Comunque, il nostro protagonista andò anche da lui, e alla fine di una visita piuttosto anomala (l’esploratore aveva passato quasi tutto il tempo a raccontare aneddoti dei suoi viaggi) fece la stessa domanda che aveva già rivolto a tutti gli altri, sforzandosi per l’ennesima volta di avere una voce speranzosa. “Lei per caso non saprebbe dirmi che cos’ ho?”
Quando si sentì rispondere “Sì” gli sembrò talmente troppo bello per essere vero che per un intero minuto non riuscì a credere alle sue orecchie. Poi si alzò in piedi, gridò di gioia così forte da far tremare il lampadario di schegge di quarzo e cominciò a ballare e cantare (all’improvviso non gli importava più della sua brutta voce nasale) fino a restare senza fiato.
Quando finalmente riuscì a calmarlo, il vecchio gli disse: “Non mi sorprende che finora nessuno abbia potuto aiutarti, perché è una cosa che effettivamente non è mai successa prima ad uno gnomo. Ma agli umani succede molto spesso. Lo chiamano “raffreddore da fieno” o, in modo più scientifico, “allergia ai pollini”. Significa che il tuo naso non riesce a sopportare la presenza del polline, e fa di tutto per cacciarlo fuori. Per questo starnutisci.”
“Allora non è una malattia che viene e va. Sono così e basta. Voglio dire, non c’è una cura, giusto?” chiese il nostro gnomo, quasi più triste di prima.
“No, una cura non c’è, però ci sono dei rimedi. Per esempio, potresti emigrare a nord con la primavera, in modo da evitare le zone più calde e con più fiori. O potresti addirittura cambiare emisfero ogni sei mesi, per inseguire l’inverno. Ma sono sistemi scomodi, e non avresti mai