indietreggiando.

“Come... cosa intendi?” Marcel setacciò il viso tanto amato in cerca di un segno di scherzo, ma tutto quello che vide fu terrore.

“Devo chiederle di andare via subito.” Balbettò la donna che aveva davanti.

“Mamma? Chi è alla porta?” Chiamò la voce di un bambino dall'interno della casa.

“Ma... Madeline? Non mi riconosci?” Eppure era sicuro di essere lo stesso di poche ore prima.

“Qui non c'è nessuna Madeline. La prego, vada via o chiamo la polizia.” Disse la donna, riguadagnando un briciolo di sicurezza.

Marcel rimase per un attimo immobile sulla soglia prima di scusarsi a mezza voce e allontanarsi lentamente, girandosi più volte a guardarsi alle spalle.

Non capiva cosa fosse successo, non capiva come fosse possibile. Era sicuro che Madeline non avrebbe mai cercato di abbandonarlo, erano felici insieme. Era anche sicuro che quella che aveva aperto la porta fosse lei. Ma allora come poteva non averlo riconosciuto?

Devastato dal rifiuto che aveva appena ricevuto aveva deciso di tornare al veicolo, che aveva nascosto in un fienile abbandonato appena fuori città, ma quando si avvicinò abbastanza notò che qualcosa non andava.

Qualcuno aveva rimosso il telo di copertura e stava toccando la fiancata destra del veicolo. Avvicinandosi si accorse che era una ragazza. Era bassa, aveva il viso tondeggiante, capelli castani e occhi dello stesso colore che si illuminarono non appena lo vide avvicinarsi.

“Marcel!” Esclamò, avvicinandosi. “Marcel per fortuna ti ho trovato! Non capisco cosa sia successo!” Gli occhi castani si riempirono di lacrime mentre si lanciava ad abbracciarlo, salvo ritrovarsi ad abbracciare il terreno quando lui si scansò.

“Chi sei? Come fai a conoscermi?” Chiese, guardandola dall'alto con disprezzo.

“Sono Madeline! Marcel non mi riconosci?”

“Mi credi un idiota? Non sei Madeline. Come hai fatto a trovarmi? Ti ha mandato mio padre?”

“Marcel non capisci! Qualcosa ha colpito la fiancata del veicolo, il pannello di calibrazione è danneggiato!” Esclamò la ragazza, cercando di alzarsi da terra. “Sono quindici giorni che ti aspetto in questo mondo! Il mio corpo e la mia mente sono stati separati e non riesco a capire perché!”

In preda a una furia che mai aveva sperimentato, Marcel la spinse nuovamente a terra, torreggiando sopra di lei.

“Cosa avete fatto a Madeline? Avete cancellato la sua memoria per prendermi in trappola?” Sbraitò. “Sono partito meno di sei ore fa. Non riuscirete a ingannarmi.”

“Devi credermi, sono io Madeline!” Esclamò lei, in preda ai singhiozzi. “Posso provarlo! Eravamo in Francia fino a sei ore fa! Prima eravamo in India, nel 1400, e prima ancora in Irlanda, durante la carestia! Mi hai chiesto di sposarti sul ponte di una nave diretta in America nel 1910, e abbiamo celebrato la cerimonia in riva al mare il 26 Aprile del 2025!”

Marcel si chinò a sollevarla di peso a quel punto, gli occhi blu accesi di rabbia.

“Per quanto tempo ci avete spiato? Come avete fatto a seguirci?” Sbraitò, con l'unico risultato di far piangere la ragazza ancora più forte.

“Non ti ho seguito, sei tu che segui me! Sono io! Sono Madeline!”

All'ennesima risposta per lui insensata, Marcel la lasciò accasciare nuovamente a terra.

“Sparisci dalla mia vista. Non so chi tu sia, ma la mia Madeline non è una rozza, brutta e grassa ragazzina spettinata. Ha i capelli color dell'oro e gli occhi come smeraldi, la sua pelle p morbida come la seta e il suo sorriso è ciò che di più bello esista al mondo. Non ho altro tempo da perdere con te.” Sibilò, per poi voltarsi e salire sulla macchina ignorando i richiami disperati della ragazza.

Disgustato dall'idea che qualcuno potesse cercare di incastrarlo così si affrettò a spostare il veicolo in uno spazio di stasi tra spazio e tempo, una funzione che aveva inserito personalmente per sfuggire in caso di emergenza.

Lui e Madeline avevano passato così gli ultimi mesi della loro permanenza in Egitto durante la costruzione delle piramidi per evitare di essere catturati e resi schiavi. Si trattava solo di aspettare un indeterminato periodo di tempo, giusto fino a quando il chip di Madeline non avesse fatto nuovamente il suo lavoro spostandola in un altro piano spaziotemporale, per poi seguirla. Ecco perché la macchina era stipata di provviste e libri da leggere.

Inoltre in quel modo avrebbe fatto perdere di sicuro le sue tracce ai suoi inseguitori, e con ogni fortuna Madeline sarebbe stata di nuovo la stessa quando il chip avrebbe ricostruito il suo corpo nel loro nuovo presente.

Non era disposto ad accettare le follie di nessuno. La sua Madeline era stupenda e perfetta. Avrebbe aspettato la luce verde e sarebbe ripartito a cercarla.***Felice come non mai, Marcel salì le rampe di scale che lo separavano dall'appartamento di Madeline.

Quella volta era sicuro che fosse lei. Il radar l'aveva segnalata in un grande palazzo con molti appartamenti, e il custode all'ingresso era stato abbastanza gentile da indicargli dove abitasse Madeline.

Il nome era quello, quindi non c'erano dubbi: finalmente avrebbero potuto ricominciare la loro vita insieme.

Aveva perso il conto dei giorni che aveva