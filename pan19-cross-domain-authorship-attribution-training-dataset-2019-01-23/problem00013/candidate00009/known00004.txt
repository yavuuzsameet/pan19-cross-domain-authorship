per la camicia e sbattergli ripetutamente la testa contro il tavolo — si immagina compiere esattamente lo stesso atto ed è certo che tre quarti delle persone presenti nella sala vorrebbero fare altrettanto.



La tentazione di fargli del male si mischia al tremito delle mani e diventa così forte da costringerlo ad uscire dalla sala, a rifugiarsi nel corridoio e a rannicchiarsi per terra con la schiena premuta contro il muro. Non sa nemmeno cosa sta facendo — Dio non voglia che qualcuno esca e lo trovi in quelle condizioni, non pensa di poter sopportare gli sguardi di commiserazione e la finta preoccupazione che tutti gli altri potrebbero rivolgergli.



«Frankreich» bisbiglia una voce a pochi passi da lui e Francis si alza in piedi di scatto, allontanandosi da Ludwig il più velocemente possibile, con il cuore che batte furiosamente nel  suo petto. È lo stesso tedesco ad allontanarsi a sua volta, come se cercasse di dimostrargli di non avere cattive intenzioni — la sola idea costringe Francis a mordersi a sangue l’interno della guancia destra per non avventarsi addosso all’altro.



«Stay the hell away from me» sibila in inglese — una lingua che non hanno mai parlato tra di loro, una lingua che ad entrambi risulta molto più che ostile, Francis lo sa semplicemente ed è la scelta più naturale e più ovvia che potrebbe fare. 



«Volevo solo—» prova a replicare Ludwig, provando ad avanzare di un singolo passo verso di lui, ed è in quel momento che Francis perde del tutto il controllo e si avventa contro di lui — e i ricordi prendono il controllo della sua mente e tutto quello che è davanti a lui diventa rosso e rosso è anche il viso di Ludwig che non fa nulla per difendersi da quei pungi e rosse di sangue sono anche le mani di Francis fino a quando Alfred non lo prende per le spalle e lo tira indietro.



Ludwig gli rivolge un singolo sguardo per un breve istante e Francis in quello sguardo legge qualcosa di sconcertante e terribile: Ludwig è felice di quello che è successo, Ludwig pensa di esserselo meritato, Ludwig vorrebbe che tutti quanti in quella sala facessero lo stesso. 


 


La quarta volta che lo rivede dopo tutto quello che è successo, Ludwig ha smesso quasi del tutto di sembrare un fantasma e si azzarda un paio di volte ad alzare lo sguardo su tutti gli altri. C’è chi tra di loro sembra essersi adattato particolarmente bene alle conseguenze di quella guerra devastante, c’è chi finge o meno di aver già dimenticato tutto se non il disprezzo nei confronti di Ludwig.



Francis non riesce a guardarlo più di un paio di volte — il viso del tedesco non porta i segni di quello che è successo l’ultima volta ma Francis non fa affatto fatica a rivedere il sangue su di lui e sulle sue mani. E la verità è che un po’ si odia per essere stato così debole, per aver ceduto ad un istinto così tanto basso, animalesco e brutale.



La verità è che ogni volta che lo guarda c’è una voce dentro di sé che non sembra mai volersi zittire, che non sembra mai voler smettere di urlare a pieni polmoni il dolore che prova dentro.



La verità è che quando Ludwig tenta di avvicinarsi a lui per la seconda volta — ora che non c’è più nessuno e Francis non ha modo di nascondersi — la voce si fa sentire ancora più forte.



«Voglio soltanto—» comincia Ludwig esattamente come l’ultima volta ed esattamente come l’ultima volta la rabbia monta come una marea nel petto di Francis.



«Non hai nessun diritto di parlare» sibila con tutta la freddezza che riesce a racchiudere in quelle poche parole, rifiutandosi di cedere agli stessi istinti dell’ultima volta; «non hai nessun diritto di impormi la tua presenza, non hai nessun diritto di stare qui davanti a me».



«Lo so» è tutto quello che Ludwig risponde e quelle semplici parole — quella colpevolezza che si riflette per l’ennesima volta negli occhi del tedesco — bastano a scatenare del tutto la rabbia che Francis prova dentro di sé.



«Non hai nessun diritto nemmeno di sentirti dispiaciuto!» gli urla contro, pur essendo certo che poco di quello che sta dicendo abbia veramente senso; «ogni singola volta che chiudo gli occhi ricordo tutto quello che è successo, stai lontano da me! Stai lontano da me!»



Ludwig abbassa lo sguardo e Francis lo odia ancora di più — perché non deve permettersi di guardarlo in quel modo, perché non può sentirsi dispiaciuto, perché questo non basta a cancellare tutto quello che ha fatto.



Francis se ne va per l’ennesima volta e per l’ennesima volta qualcosa si rompe dentro di lui.


 


La quinta volta che lo rivede dopo la guerra, Ludwig ha ricominciato a non guardarlo nemmeno una singola volta e Francis ha scoperto troppe verità che credeva perdute nel dolore e nella sofferenza. La verità è che metà di quei ricordi non sono completi, la verità è che quello che ricorda con maggiore chiarezza è il dolore fisico e mentale, la verità è che tra tutte le torture e il sangue e le morti e la disperazione non ricorda nemmeno una volta lo sguardo di Ludwig.



La verità è che ricorda uno sguardo di Ludwig e non lo sguardo di Ludwig. La verità è che gli occhi che l’hanno fissato per quasi quattro anni —