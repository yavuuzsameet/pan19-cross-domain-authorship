insomma: è stato lui a sobbarcarsi il compito di catturare Rin versione squalo, è stato lui ad occuparsi di Rei trasformato di nuovo in un bambino di sei anni ed è stato sempre lui ad incaricarsi di spiegare a tutti i vicini come mai nel suo giardino fosse cresciuta una sorta di copia della foresta Amazzonica. Non è certo una novità, ecco.



E d’altra parte Makoto ha sempre saputo a cosa andava incontro, fin dal primo giorno in cui ha deciso che il suo futuro sarebbe stato quello di diventare un cavaliere e un paladino: proteggere i più deboli, sconfiggere i malvagi, aiutare chi è in difficoltà. E Makoto è davvero felice di poterlo fare! Non c’è nulla che lo soddisfi di più che aiutare gli altri, perfino senza ricevere nulla in cambio: gli basta un sorriso, una parola di ringraziamento o anche soltanto sapere che tutto è finito per il meglio e che nessuno soffre più.



Il punto è che questa volta il problema è decisamente più grosso di quello che hanno affrontato fino a quel momento e Makoto non è sicuro di sapere che cosa fare per sconfiggere un demone di qualsiasi tipo e cercare di farlo tornare da dove proviene. Non saprebbe nemmeno a chi chiedere!



Prende un respiro profondo, passandosi stancamente una mano sul viso e tra i capelli prima di decidere che la cosa migliore da fare per il momento è avvertire Haruka, che ancora è all’oscuro di tutto.



Fortunatamente la piscina in cui vive Haruka non è troppo lontana da casa sua: a dirla tutta quella era stata una delle condizioni che Haru aveva imposto quando Makoto gli aveva chiesto — con tutta la persuasione di cui era capace — di trasferirsi, almeno per la stagione invernale, in una piscina al coperto.



Haruka, da bravo tritone, aveva mostrato i denti, aveva protestato, aveva minacciato di annegare chiunque si fosse azzardato ad entrare nella sua ipotetica nuova dimora ma alla fine aveva accettato la richiesta di Makoto e si era trasferito in una piscina che, tra l’altro, era molto più grande di quella precedente.



Makoto lo andava a trovare una volta al giorno, trattenendosi spesso fino a sera tardi anche soltanto per guardarlo nuotare — o per nuotare insieme a lui, rientrando nella lista delle sei persone che avevano il permesso di mettere piede nell’acqua senza rischiare di farsi annegare da Haruka.



Questa volta, però, il motivo della visita è molto meno piacevole del solito.



Arriva alla piscina in poco più di venti minuti — ci avrebbe messo anche meno se non fosse tornato indietro a prendere l’armatura e la spada, tanto per essere sicuro — e quando entra trova ad accoglierlo uno scenario che potrebbe essere appena uscito dall’arrivo di un uragano. 



Sedili sradicati dagli spalti e volati dalla parte opposta della vasca, scalette piantate in profondità nel pavimento, vetri rotti e sparpagliati ovunque: l’unica cosa rimasta al suo posto — e neanche tutta — è l’acqua nella vasca.



«Haru!» esclama Makoto dopo un primo momento di incertezza, quando la preoccupazione per l’altro ragazzo gli invade in un’unica ondata la mente e il cuore; «Haruka!»



I secondi di silenzio che seguono pesano come se fossero anni: Makoto si lancia verso la vasca, sapendo con certezza che lo troverà lì dentro oppure non lo troverà affatto; «Haruka!» lo chiama di nuovo, questa volta con una disperazione palpabile nella voce, ormai pronto ad assistere al peggio.



Lo sciabordio dell’acqua contro il bordo della vasca è, con tutta probabilità, il suono più bello che abbia mai sentito in tutta la sua vita: la testa di Haruka fa capolino fuori dall’acqua e all’improvviso Makoto si ritrova a sostenere lo sguardo perplesso dell’altro ragazzo.



«Che ci fai qui?» chiede immediatamente Haruka, facendo forza sulle braccia per mettersi a sedere sul bordo della vasca e avendo cura allo stesso tempo di tenere la coda ben immersa nell’acqua — se c’è una cosa che odia al mondo, Makoto lo sa benissimo, è rimanere fuori dalla piscina quel tanto che basta perché le squame si inaridiscano e si secchino tutte.



«Volevo essere sicuro che stessi bene» Makoto si china su di lui, prendendogli il viso tra le mani e facendolo voltare da una parte e dall’altra per controllare che non ci sia alcuna ferita; «cos’è successo qui?»



Haruka lo guarda intensamente e non smette fino a quando Makoto, con un vago rossore sul viso, scosta le mani e si rimette in piedi; «è venuto un tizio» mormora dopo qualche secondo, dando un’occhiata intorno a sé e catalogando mentalmente i danni arrecati alla sua piscina.



«Un tizio? Che tizio? Che vuol dire un tizio? Cosa ti ha fatto? Cosa—»



«Makoto» lo interrompe Haruka — come fa ogni singola volta che l’altro si lancia in una serie di domande una più ansiosa dell’altra; «io sto bene, non mi ha fatto niente».



Makoto tira un sospiro di sollievo che sembra non finire più, riuscendo finalmente a calmarsi quel tanto che basta perché Haruka risponda alle sue domande e finisca di raccontare.



«È venuto un tizio ma non ho idea di cosa volesse» riprende Haruka, osservando pensosamente le increspature che i movimenti della propria coda creano