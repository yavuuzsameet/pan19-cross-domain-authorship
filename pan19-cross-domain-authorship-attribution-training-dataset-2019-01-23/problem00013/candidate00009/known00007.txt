potuto pensare che potesse essere disgustosa e che il suo comportamento potesse essere riprovevole?



Francine si lascia sfuggire un picco sospiro pieno di dolcezza e socchiude gli occhi, rivolgendo uno sguardo stupito a Ludwig che la guarda dall’altro lato del letto: «non riesci a dormire?» e perfino quelle parole risultano colme di una preoccupazione che non può fare altro che farlo fremere di un qualcosa che non sa spiegarsi nemmeno in minima parte.



Ludwig la rassicura e riesce a convincerla a tornare a dormire, finendo per non chiudere occhio nemmeno per un singolo istante in tutta la notte. Francine è meglio del sonno, Francine è meglio del cibo e dell’acqua e di qualsiasi altra cosa il suo corpo necessiti.


 



vi.




Tutto quello che è al di fuori del locale e di Francine che parla con lui tutte le sere — e del ristorante dove la porta fuori a cena per la prima volta e il minuscolo cinema dove lei lo porta per ben tre volte e il caffè parigino dove ogni mattina fanno colazione insieme — sparisce pian piano dalla sua mente. Non esiste nient’altro se non Francine che gli stringe la mano quando camminano per strada e Francine che gli sorride ogni volta che sono uno di fronte all’altra e Francine che canta sempre e soltanto per lui e Francine che si muove sopra di lui, facendogli dimenticare qualsiasi altra cosa che non sia la sua pelle morbida e quegli occhi che ha sempre creduto fossero blu e ora scopre invece tendere addirittura ad una sfumatura violacea.



La difficoltà di conciliare quei due aspetti della sua vita — il soldato e l’uomo innamorato, il nazista e l’amante di una ballerina francese — si pone di giorno in giorno davanti a lui eppure non basta a fargli cambiare idea né a convincerlo a indietreggiare di fronte alla decisione che il suo cuore sembra aver preso senza nemmeno averlo consultato.



Passano i giorni, passano le settimane in compagnia dell’angelo che è entrato nella sua vita e ad un certo punto Ludwig si rende conto che tutto quello che era nella sua vita fino a qualche tempo fa è scomparso in molti più modi di quanto credeva: nulla ha più importanza senza Francine, niente di quello che amava prima — e la sua patria? Cos’è la sua patria se non un covo di lupi pronti a uccidere e sterminare nel nome di qualche folle ideale? E da quando ha abbandonato ogni sua certezza, ogni sua fede nel Drittes Reich? — vale tanto quanto l’amore di Francine.



Ha pensato per così tanto tempo che Francine avesse bisogno di essere salvata e ora invece scopre che l’unico ad averne bisogno è proprio lui. Forse Francine riuscirà a capirlo, forse Francine riuscirà a salvarlo da se stesso da ciò che lo circonda.


 



vii.




Francine l’ha cambiato in così tanti modi che quando scopre che lei lavora per la resistenza francese e che Le Folies Bergère non è altro che una copertura, non riesce nemmeno a rimanerne sorpreso. Forse è perché già lo sospettava, forse è perché l’aveva intravisto nello sguardo di Francine sempre cupo nel sentirlo parlare di quello che fa — forse è perché la conosce così bene da riuscire ad oltrepassare la cortina di finzione che le serve per sopravvivere.



Forse è perché il coraggio e la forza di quello che Francine ha fatto e sta facendo lo colpisce in molti più modi di quanti vorrebbe — e lo vede di nuovo nel suo sguardo pieno di sofferenza quando gli racconta di suo padre, morto a Dunkerque, e di suo fratello deportato in quanto oppositore politico.



Francine aspetta una qualsiasi reazione ma Ludwig si limita a guardarla in silenzio per minuti e minuti fino a quando tutto quello che si sta rivoltando nella sua testa lo spinge a lasciare la stanza e fuggire tra le strade di Parigi. Ludwig si rende conto che ci sono tutti i presupposti perché lui reagisca in un certo modo, perché la arresti e la consegni ai suoi superiori. Le immagini di Francine in mano a quegli uomini — le immagini di Francine torturata per ottenere informazioni, esattamente com’è successo a tanti altri prima di lei e come succederà a tanti altri dopo di lei — bastano a fargli rivoltare lo stomaco e a costringerlo a non dire una sola parola a nessuno.



Finisce per vomitare l’anima e tutti quante le verità su cui si fondava la sua stessa esistenza in un vicolo deserto e poco distante dal locale: le fondamenta della sua intera vita si scuotono e crollano pezzo per pezzo, lasciandolo a tremare, rannicchiato contro il muro sudicio, senza la più pallida idea di che cosa debba fare in una situazione come quella.



Francine non capisce, Francine non osa sperare, Francine passa i giorni successivi ad aspettare il momento in cui i soldati tedeschi faranno irruzione in casa sua per portarla via.



Quel momento, però, non arriva mai.


 



viii.




Ludwig rimane lontano da Francine e dal locale per le due settimane successive, cercando in ogni modo di immergersi nei suoi compiti quotidiani e di trovare il coraggio di denunciare la donna che gli ha rubato l’anima e il cuore ai suoi superiori.



Il coraggio non arriva mai e al suo posto si fa strada dentro di lui la consapevolezza che tutto quello per cui ha lavorato tanto duramente — la sua posizione all’interno della gerarchia del Reich, il rispetto di suo fratello, gli obbiettivi del suo governo — non