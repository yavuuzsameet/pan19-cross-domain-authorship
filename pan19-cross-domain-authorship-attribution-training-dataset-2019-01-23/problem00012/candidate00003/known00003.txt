Fersen e non ride più.
 

V

Fersen le sfila una calza di lana e le bacia la pelle della coscia, là dove nessuno l’aveva mai baciata prima.
Maria non si sarebbe mai aspettata di vedere il giorno in cui, alla fine, avrebbe tradito Luigi. Non l’avrebbe mai pensato, certo, ma forse sperato sì.
Suo marito è un uomo freddo in fondo, più impegnato a scaldare il trono che il talamo nuziale; e Maria è solo una ragazza fragile, corrotta da peccati con volti suadenti di angeli caduti.
Maria geme e Fersen sorride. Il cuore le sta scoppiando di gioia.
Deve essere così che ci si sente ad essere amati.
 

VI

Il nome “Austriaca” salta fuori dal nulla. Tutta la corte sembra urlarlo con foga all’unisono.
Enorme Idra velenosa vestita elegante.
Maria mentirebbe a se stessa dicendosi che non le importa, che non fa male. Il popolo le dimostra sempre più il proprio odio, additandola come estranea, usurpatrice. Maria vorrebbe quasi ridere di quelle accuse, urlare in faccia a tutti quei calunniatori che non ha scelto lei di essere lì, che per quanto la riguarda in Austria ci tornerebbe più che volentieri.
Vorrebbe far capire loro che indossare una corona non è una scelta dettata dl cuore, ma una cospirazione della mente. Ma non lo fa, sua madre non approverebbe.
Si limita, dunque, a sollevare altezzosa il mento, mentre sente chiaramente qualcosa rompersi dentro di sé.
 

VII

Luigi non riesce più a dormire. O forse è condividere il letto con lei che gli riesce impossibile; Maria non lo sa.
In effetti sono tante le cose che non sa più, troppo presa dallo sfarzo, dalle feste, dalle labbra sconosciute di migliaia di amanti e da enormi lampadari di cristallo.
Non sa cosa angustia tanto la Francia, non sa verso chi sono rivolte le grida e le maledizioni e gli sputi del popolo. A  volte, teme di non sapere neanche chi sia il padre dei suoi figli. A volte non le importa.
Ciò che conta è che Luigi non riesce più a dormire e che, di conseguenza, non ci riesce neanche lei.
E l’insonnia non fa affatto bene alla pelle. 
 

VIII

Il bambino lo perde di notte. Niente di eclatante o di indicibile, di bambini ne muoiono ogni giorno.
Eppure quando, nelle tenebre della sua stanza , si sveglia ansante  e spaventata, con gli abiti zuppi di sangue ed i capelli appiccicati alla fronte, a Maria la cosa non sembra poi tanto trascurabile. Suo figlio è morto ancora prima di venire al mondo e di essere baciato dalla grazia di Dio.
Vorrebbe gridare il suo dolore al mondo, Maria, regina martire di se stessa. Vorrebbe che tutti capissero che cosa sta provando, eppure, quando apre la bocca, non ne esce un fiato.
Il sangue continua a colarle, implacabile, lungo le cosce chiare, fino alla piega del ginocchio.
Il vuoto che sente dentro di sé la prende alla gola, la soffoca con mani invisibili ed inarrestabili. Non che lei voglia fermarle, in realtà. Si concederebbe volentieri alla morte se ciò significasse riavere suo figlio, ma non funziona così. Re e regine raramente finiscono in Paradiso, fra le braccia di Dio.
Re e regine vanno all’Inferno.
Lei andrà all’Inferno.
Con mano tremante scosta le coperte ed eccola lì, l’ira di Dio è un oltraggio fra le sue gambe.
Mentre le lacrime le bagnano le guance, Maria si dice che forse lei all’Inferno c’è già.
 

IX

La prima volta che sente quel pover uomo di suo marito parlare di rivoluzione, Maria ride, superba.
Sa che il popolo non si rivolterebbe mai contro la monarchia; in fondo a loro il trono l’ha concesso il Signore stesso, non solo il sangue. Di regnare loro ne hanno il diritto.
Ciò che Maria non sa è che il popolo che tanto ama ignorare, piange dolore e povertà, imbrattando di sangue le sudice strade della città anche solo per un tozzo di pane raffermo.
Maria non sa cosa si prova a vedere la propria famiglia dilaniata dalla fame, o a vedere la propria figlia – quella piccola ed innocente, quella che ancora profuma di latte materno e che ha lo sguardo perso da infante – costretta a prostituirsi per pochi soldi. Maria non lo sa, non capisce, quindi ride, superba.
 E si dimentica di quella parola così pericolosa che quel pover uomo di suo marito ha pronunciato con angoscia e timore.
 

X

Luigi ha il volto stanco e sciupato. È invecchiato tutto d’un colpo e Maria con lui.
La corte è vuota e silenziosa, spettro di una ricchezza mai avuta e sempre ostentata.
Maria stringe a sé il piccolo Luigi Carlo, chiedendosi cosa avrebbe fatto sua madre al suo posto. Prova così tanta vergogna per il suo passato frivolo, al limite del peccato e della stupidità.
Chiude gli occhi ed altri dieci anni le appesantiscono l’anima.
Versailles, fantasma fatiscente di se stesso, non è più un luogo sicuro per loro.
I volti arrabbiati dei popolani fuori dalle finestre le tornano d’improvviso alla mente, facendola rabbrividire. Negli anni, hanno tolto al popolo ogni cosa ed ora la Francia restituisce loro il favore.
 

XI

Nel buio della sua