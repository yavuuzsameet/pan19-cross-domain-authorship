, di quanto fossero belli gli occhi nocciola del coach, quando il baccano intorno a lui salì a tal punto che non riuscì più a ignorarlo. Guardò attorno a sé, vedendo che la maggior parte della gente era in piedi e intenta a gridare e, quando diresse lo sguardo sulla pista, vide uno dei Dukes, completamente da solo e alla velocità della luce, spingere il dischetto sul ghiaccio. Non c’erano altri giocatori attorno a lui, di nessuna delle due squadre, man mano che si avvicinava alla porta. Con un forte schianto, lo colpì col bastone e lo fece volare dritto tra le gambe del portiere. “Porca puttana!” esclamò lui. Come aveva detto, non ne sapeva niente di hockey, ma persino senza Rebecca che strillava e si dimenava di fianco a lui sarebbe riuscito a capire quanto fosse incredibile quell’azione. Lanciò un’occhiata a Dave, che stava dando il cinque a tutti i ragazzi in panchina, sorridendo a trentadue denti. Lui saltellò leggermente sui talloni, sentendo l’esaltazione percorrergli il corpo.

Dopo quel momento, sembrò che le squadre ritornassero a giocare, ma, con meno di cinque minuti rimasti, non pareva che gli atleti ce la stessero mettendo tutta, a dirla in modo gentile. Quando risuonò l’ultimo segnale, tutti i Dukes in panchina si riversarono sul ghiaccio, abbracciandosi e scuotendosi le spalle l’un l’altro, eccitati al massimo. Kurt riusciva a vedere chiaramente l’affetto e l’orgoglio sul viso del loro coach mentre li guardava e quell’espressione dolce gli gonfiò leggermente il cuore. Ahi ahi, pensò, mi sa che sono cotto a puntino stavolta. All’improvviso, gli occhi di Dave si spostarono nella sua direzione e lui si sentì in imbarazzo per essere stato beccato a fissarlo in modo così evidente. Gli sorrise ampiamente, formando con le labbra la parola ‘Congratulazioni!’ Dave gli rispose con due pollici in su, quindi tornò a rivolgere la propria attenzione ai liceali che stavano cominciando a uscire dalla pista.

Kurt, Rebecca e Brian gli diedero una ventina di minuti per occuparsi della squadra prima di andare a prenderlo per i loro drink della vittoria seguiti dalla cena. Mentre si avvicinavano, Kurt si stupì di vederlo parlare con due ragazze adolescenti che, a parer suo, erano vestite in modo fin troppo succinto per la temperatura della pista. “Oh, coach Karofsky,” sospirò la biondina sulla sinistra. “Che partita fantastica!”

Quella con i capelli scuri alla destra di Dave fu un po’ più diretta. Allungò una mano, carezzando il morbido tessuto della sua felpa. “Forse potremmo aiutarla a festeggiare, io e Kim?” gli propose, sbattendo le palpebre.

Dave interruppe il contatto in modo garbato ma deciso. “È molto gentile da parte tua, Dana,” le disse educatamente. “Ma mi sono già organizzato con i miei amici. I miei amici adulti.”

Kurt sentì Rebecca sbuffare. “Conigliette dell’hockey…” sussurrò con un tono esasperato.2 “Sono spudorate all’inverosimile. Non solo sono minorenni, ma sanno anche perfettamente che lui è gay.” Alzò gli occhi al cielo.

Kurt decise che quello era il momento adatto per interrompere qualsiasi tipo di fantasia in stile Lolita stesse occupando le menti delle due ragazzine. Marciò deciso verso Dave con un sorriso abbagliante. “Ehi, dolcezza,” disse sfacciatamente, soddisfatto di vedere gli occhi dell’altro spalancarsi mentre si voltava, sorpreso, verso di lui. Posò il palmo su una delle sue spalle, massaggiandola con vigore. “Sono così felice che tu mi abbia invitato. Mi sono davvero divertito! Sei pronto per andare al bar, io e te?” chiese, sottolineando le ultime parole. Gettò un’occhiata alle ‘conigliette’, cercando di non ridere alla vista delle loro espressioni, del tutto opposte tra loro. La morettina sembrava incazzata, ma la bionda aveva scritto in volto un pensiero a cui lui era fin troppo abituato dopo anni di esperienza con amiche etero. Il viso di Kim annunciava chiaramente: Ommioddio il sesso gay è così sexy mi chiedo se mi lascerebbero guardare mentre questo bel tipino fa buon uso di quelle labbra sul coach Karofsky.

Dave, apparentemente, o non era affatto consapevole del sottinteso o semplicemente non gli interessava. Gli prese le mani, ignorando completamente le due adolescenti. “Prontissimo,” affermò. “Il primo giro lo paga il coach dei vincitori.” Fece un adorabile sorrisone. “Ehi, sono io quel coach!” esclamò, ammiccando ai suoi tre compagni per la serata.

Mentre si dirigevano verso il parcheggio, udirono tutti il motivo di Teardrop dei Massive Attack e guardarono Brian tirar fuori dalla tasca il cellulare. “Ci risiamo,” mormorò Rebecca, con la voce tinta da una leggera punta di irritazione. Si fermarono intanto che Brian discuteva con concentrazione con chiunque fosse all’altro capo della linea.

Dopo un paio di minuti rimise via il telefono e si avvicinò alla sua fidanzata. La prese per le spalle e le baciò la fronte. “Mi dispiace, piccola,” disse, rammaricato. “Diciassettenne vittima di un incidente stradale, con un famigliare perfettamente compatibile pronto a donare. Devo scappare.”

Kurt arricciò il naso, preparandosi all’attacco verbale di Rebecca per aver lasciato che il suo lavoro rovinasse la loro serata.