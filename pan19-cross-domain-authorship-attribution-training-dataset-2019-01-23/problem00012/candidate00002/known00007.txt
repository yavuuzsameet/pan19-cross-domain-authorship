«Dobbiamo proprio andare a salvare Malfoy?» domandò James con aria disgustata; Ted lo guardò inarcando un sopracciglio.
«Tu che dici?»
«Merlino, Ted! Se ci succederà qualcosa, sappi che ti ammazzerò prima ancora che le Fiamme Nere ti uccidano!» strinse la mano della cugina, agitata, e poi si abbassò a stringere con l’altra quella di Ted. «Avanti, apri questa cazzo di botola. E speriamo di non vedere nessun Bianconiglio come quello della favola che ci raccontava zia Hermione da bambini!»
«Al mio tre tenetevi forte» annunciò Ted, stringendo la maniglia sul coperchio, «non sappiamo cosa possa esserci sotto. Uno… due… TRE!»
Aprì la botola e furono accecati da una fortissima luce, una luce strana, grigia, ed ebbero la sensazione di essere risucchiati in un posto. Chiusero gli occhi, e quando li riaprirono scoprirono di essere in una sorta di mondo in bianco e nero, dentro ad una stanza elegantemente arredata. Solo loro erano a colori.
E avevano freddo.
«Questa è una dimensione presieduta dalle Fiamme Nere» sentenziò Ted. «Si sente fin dentro alle ossa. James, prendi per mano Rose e non lasciarla da sola per nessun motivo, io camminerò davanti a voi».
«Ma dove siamo, ora?» chiese Rose.
«Non credo di potermi sbagliare» rispose Ted, «per quanto abbia visto questo posto solo poche volte nelle foto di quando nonna era giovane: siamo a Villa Malfoy».
«A casa di Scorpius» mormorò James, stupefatto, guardando il lussuoso ambiente circostante.
Erano all’ingresso, videro nuovamente Scorpius camminare davanti a loro come un fantasma.
«Scorpius, aspetta!» lo chiamò a gran voce Ted, ma lui non lo sentì e loro lo seguirono nuovamente fino a quando non svanì di nuovo, questa volta sulla soglia di una saletta da tè.
Draco Malfoy stava bevendo un tè seduto compostamente ad un tavolo; subito dopo, uno Scorpius molto più bambino e corporeo di quello che avevano seguito corse verso il padre con un foglio in mano.
«Padre! Padre!» strillò eccitato. «Guardate cos’ho fatto!» e gli sventolò sotto il naso un disegno.
Loro tre dovevano essere invisibili e quello doveva essere un ricordo: era come essere dentro ad un Pensatoio in bianco e nero. Si avvicinarono a guardare il disegno: raffigurava la famiglia Malfoy, padre, madre e figlio.
Draco sorrise intenerito e prese il disegno in mano.
«È davvero molto bello, Scorpius» si complimentò col piccolo. Alle loro spalle giunse una voce femminile.
«Non dovresti permettergli di disegnare, Draco: ogni volta si sporca le mani e non c’è verso che il colore vada via prima di tre giorni! Tutte le volte ci tocca presentarlo agli ospiti con le mani in pessimo stato!»
Astoria, la moglie di Draco.
«Mi occuperò io personalmente di pulirgli le mani, Astoria» tagliò corto Draco, facendo salire il figlio sulle ginocchia.
«E non dovresti neanche prenderlo più in braccio: sta diventando capriccioso!»
«Fra qualche anno andrà a Hogwarts e finalmente per la maggior parte dell’anno non dovrai più occuparti personalmente di cosa faccia e non faccia nostro figlio» e l’assenza di un tono in quelle parole fu gelida. «Nel frattempo, lascia che io lo prenda in braccio».
«Come vuoi» sbuffò lei, sedendosi sulla sedia di fronte alla sua. «Speriamo almeno che a Hogwarts sia Smistato a Serpeverde: i Malfoy e i Greengrass sono sempre stati legati a quella Casa, sarebbe un disonore».
Lo Scorpius incorporeo attraversò la stanza, loro lo seguirono ancora, lasciando che la scena cambiasse.
Era Natale, Scorpius, forse undicenne, stava addobbando l’Albero di Natale da solo.
«Almeno è stato Smistato a Serpeverde» stava dicendo Astoria. Era seduta con suo marito ad un tavolo lontano dall’Albero di Natale, tuttavia non si era premurata di parlare a bassa voce. «Peccato che non riesca ad andare oltre all’Accettabile in tutte le materie. Ha avuto perfino un Desolante in Storia della Magia. Tu non dici niente, Draco?»
«Cosa dovrei dirgli?» domandò di rimando, senza staccare gli occhi dal giornale che stava leggendo.
«Dovresti dirgli di studiare di più!»
«Tu non lo stai già facendo abbastanza?»
«Ma tu sei suo padre! Devi dirglielo anche tu!»
Draco sospirò e posò il giornale sul tavolo, la guardò.
«Astoria, secondo te perché prima di Natale ha tentato di Schiantare dei compagni?»
«Perché è uno stupido! Già la gente non fa altro che additarci come Mangiamorte, e lui cosa fa? Aggredisce i suoi compagni! Non ci sta aiutando per niente!»
«Non credi che ci sia un motivo dietro?»
«Perché non provi a parlargliene tu, visto che la cosa ti interessa così tanto?» e così dicendo si alzò dalla sedia, furente.
Draco rivolse lo sguardo alle spalle di suo figlio, che stava ancora addobbando l’albero e teneva la mano sospesa verso un ramo, con lo sguardo basso e triste. Il padre non gli parlò, e da quel che s’intuì non gli aveva parlato mai, né tantomeno gli parlò in futuro.
Ancora un volta lo Scorpius del presente attraversò la scena, invitandoli a