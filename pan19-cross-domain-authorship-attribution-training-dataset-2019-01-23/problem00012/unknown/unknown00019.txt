? – di pelo nero con tanto di orecchie. Un inconfondibile lupacchiotto made in Stiles, su quello non aveva dubbi. Sospirò rassegnato, chinò il capo e fece un passo avanti, per poi chiudere il portellone dietro di sé.

«Ehi, ragazzone! Sei tornato.»

«Così pare.»

Stiles si limitò a ridacchiare e ad emettere un verso spaventato quando il bimbo ringhiò, o se non altro parve provarci. Derek alzò un sopracciglio.

«Non c’è niente che devi dirmi, per caso?»

Stiles tese la testa all’indietro sul tappeto e lo guardò con uno di quei sorrisi che gli prendevano tutto il viso e che erano la sua arma letale. «Abbiamo un ospite.»

«Lo vedo,» commentò Derek ironico facendosi più vicino. Occhieggiò quel piccolo finto lupacchiotto, così preso dai suoi stessi urletti, come se fosse una bomba innescata e si fermò a ridosso del tappeto. Distanza di sicurezza. «Pensi di spiegarmi anche come mai un neonato è nostro ospite?»

«Non è un neonato, avrà… mmh…» Stiles sembrò studiare il piccolo per dargli un’età e a Derek vennero i brividi. Chi diavolo era quel bambino se Stiles non ne conosceva nemmeno l’età? «Credo abbia due anni, o giù di lì. Che importanza vuoi che abbia, guarda che guanciotte! Sono più che certo che da piccolo eri uguale.»

«Stiles.»

«No, davvero, tu hai degli zigomi che a volte mi viene voglia di mordicchiarteli, ora guarda queste guanciotte: non ti viene voglia di morderle? Parola mia, eri uguale da piccolo!»

«Stiles!»

Stiles ebbe la buona grazia di distogliere lo sguardo, e anche se non era un buon segno se non altro significava che si sentiva almeno un po’ in colpa.

«Che cosa ci fa un bambino di “due anni o giù di lì” in casa nostra?»

Il tono gli uscì più irritato di quanto lui non fosse realmente e questo non fece che agitare il piccolo che, per tutta risposta, si tirò forte la cuffia sulla testa e nascose il visetto contro il collo della sua vittima sottostante.

Derek non poté farci nulla, quell’immagine era stata troppo improvvisa, troppo inaspettata: si ritrovò a immaginare di avere una famiglia, con Stiles. Vedere il piccolo dare al suo ragazzo così tanta confidenza, quasi fosse suo, lo portò a fantasticare su come sarebbe stato avere un figlio loro, una creatura tanto meravigliosa da derivare dal loro amore. Così meravigliosa da riuscire a nascere da qualcosa di rotto come lui. Per la prima volta in vita sua, Derek desiderò avere un figlio, e il suo sguardo si addolcì.

«Smettila di fare l’uomo delle caverne, lo spaventi,» si sentì rimproverare. «Ci ho messo delle ore a farlo rilassare abbastanza da giocare un po’, poi arrivi tu, fai il solito Sourwolf e rovini tutto il mio lavoro.»

Stiles si mise a sedere e fece accomodare tra le gambe incrociate il piccolo lupetto che, però, non volle assolutamente girarsi e rimase con il faccino nascosto contro il suo corpo. Derek vide il viso di Stiles riempirsi di tenerezza, mentre accarezzava la testolina pelosa, e il suo cuore accelerò.

«Ti ricordi di quella famiglia che abbiamo trovato uccisa da quel Wendigo psicopatico, l’altro ieri?» Stiles parlò senza guardarlo, con lo sguardo fisso sul bambino come se avesse paura di vederlo sparire.

No, si corresse mentalmente Derek, come se condividesse con quel bambino un dolore troppo grande. Derek annuì e lo lasciò continuare.

«Avevano un bambino. Non era lì con loro, il Wendigo non l’aveva toccato quindi noi non potevamo saperlo. Lo avevano affidato per la sera a una coppia di amici, volevano andare a cena fuori. Quando non si sono fatti sentire gli amici hanno pensato che si fossero presi una nottata per stare un po’ da soli e non si sono preoccupati fino alla mattina dopo. Papà aveva fatto in modo che venisse affidato momentaneamente a loro ma devono partire e…»

Stiles alzò lo sguardo e i suoi occhi erano pieni di dolore, una sofferenza che Derek poteva comprendere fin troppo facilmente, quello che solo chi ha perso un genitore può capire. Il dolore di dover crescere senza uno o entrambi i genitori, nell’incertezza, con un profondo vuoto nel cuore. Quel dolore che conoscevano bene entrambi.

«Lo avrebbero affidato agli assistenti sociali, capisci? Sarebbe stato uno di quei millemila bambini che sono praticamente solo un numero, o dei nomi anonimi in un elenco infinito. Lo avrebbero piazzato in uno di quegli orfanotrofi giganti in attesa di una famiglia affidataria, per giorni  e giorni senza un po’ di conforto o di calore umano perché sono in troppi in quelle case per poter dare amore a ognuno di loro e – si! Lo so che sarebbe stato adottato subito perché è un bambino meraviglioso e pieno di vita, verrà adottato comunque, ma non lascerò che nell’attesa venga abbandonato in uno stanzone freddo e anonimo.»

Mano a mano che parlava, Stiles aveva alzato la voce infervorandosi e accelerando sempre di più le parole, fino a restare senza fiato. Ora ansimava leggermente, Derek vide il suo petto alzarsi e sentì il suo cuore battere all’impazzata mentre circondava il piccolino con entrambe le braccia, come a proteggerlo