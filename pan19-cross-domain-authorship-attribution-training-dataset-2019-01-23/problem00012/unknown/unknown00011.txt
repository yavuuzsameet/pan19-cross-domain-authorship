impedirsi di prendersi troppo sul serio. Altrimenti Stiles avrebbe rischiato di lasciarsi gonfiare da un inatteso soffio di fierezza per poi volare via, come un palloncino pieno d’elio. «Hai appena ululato eccome. Per… non so, ma perché ti piaccio, direi. L’altra notte eri serio, eh? La faccenda dell’odore e tutto il resto, non stavi scherzando nemmeno un po’.» Prima della sua partenza, l’ultima volta in cui avevano fatto l’amore e dopo avevano dormito insieme, Derek gli aveva confessato che aveva capito di amarlo anche grazie all’olfatto. Gli aveva detto che lui odorava di casa e di sicurezza, di branco e perfino di speranza. Stiles gli aveva creduto subito, certo, però solo in quel momento stava realizzando fino in fondo il senso più intimo delle sue parole. Anche se non era in grado di spiegarsi con esattezza il perché, capire che Derek era attratto da lui anche a un livello così istintivo, perfino animalesco e perciò tanto più viscerale per una creatura come un licantropo, lo faceva sentire ancora più amato. E gli dava l’impressione che Derek fosse più fragile, che fosse suo dovere proteggerlo, specie in quel preciso istante, minuscolo com’era. Il bambino, che stava giocherellando con i suoi capelli e con il suo viso nel tentativo di acchiappargli il naso, era ancora del tutto spensierato e fiducioso. Stiles si odio un po’ per il fatto di non essere capace di godersi quell’attimo di grazia senza pensare per nulla a ciò che Derek avrebbe dovuto affrontare una volta cresciuto. Sentirsi tanto amato e tanto felice e, nello stesso tempo, sperimentare un senso d’impotenza così forte era assurdo e lacerante. Stiles avrebbe voluto venirne a capo, in un verso o in un altro. Gli sarebbe sembrato più giusto. Sarebbe stato più logico provare solo gioia nel rendersi conto, una volta di più e con una chiarezza mai raggiunta prima, che ciò che lo legava a Derek era più forte di tutto, cosiddetta linearità del tempo compresa, oppure avvertire solo un dolore sordo al pensiero di tutte le cose orribili che dovevano ancora succedere. Sì, sarebbe stato più ragionevole, eppure Stiles non ci riusciva, non era capace di scindere i sentimenti piacevoli dall’ansia e non sapeva come dipanare il groviglio di emozioni che stava provando. Sospirò, sentendo il respiro farsi strada fino ai polmoni in quella maniera faticosa e dolente che conosceva sin troppo bene. Non stava per avere un attacco di panico, però, era solo il suo cuore che cercava di ritrovare un ritmo decente e un minimo di equilibrio. Prima di partire aveva fatto una promessa solenne e aveva intenzione di mantenerla, non fosse stato altro che per le due chiacchiere a quattrocchi che aveva fatto con Deaton riguardo alle eventuali conseguenze che avrebbero potuto scaturire da un suo ripensamento e dal parlare troppo. Però nel giurare Stiles non si era aspettato di ritrovarsi davanti un bambino così piccolo, tanto meno che sarebbe stato Derek e che gli si sarebbe affidato tanto ciecamente. Non era una cosa comune, Stiles se ne rendeva conto. Di norma un bimbo di quell’età piangeva se la mamma si allontanava troppo, era difficile che si abituasse subito a stare con  un estraneo. «Ma tu non pensi che sono uno sconosciuto, eh, Derek, è questo il punto. Non so come mai, credo che sia per l’odore, in ogni caso sai chi sono.» Non era una domanda, Stiles ne era sicuro. La sua mente era tutto uno sfrecciare continuo di immagini, idee, ragionamenti, ogni giorno, perennemente, e più che mai in occasioni simili. Il che spesso era solo un problema, anche se ogni tanto portava a un’illuminazione e Stiles ne stava avendo almeno un paio proprio in quel momento. Nessuna di quelle epifanie contribuiva a farlo sentire meno protettivo, anzi, semmai era vero il contrario. «Mi dispiace.» Derek si agitò un po’ nel suo abbraccio. Forse Stiles stava stringendo troppo? Allentò un po’ la tensione e rese la propria presa un po’ più lenta e morbida, ma quando Derek sollevò il faccino per guardarlo lo fece comunque con un’espressione corrucciata. Stiles si chiese se fosse perché Derek riusciva a percepire la sua incertezza e il fatto che si sentiva così combattuto. «Certo che sì» rispose a se stesso, dando voce ai pensieri. «I bambini sentono puzza di turbamento e ansia lontano chilometri, non solo a questa età.» A lui era successo spesso e dovette scacciare i ricordi e ingoiare l’amaro che si portavano dietro. L’immagine di sua madre danzava nella sua mente sin troppo spesso e, anche a volerla prendere per mano e lasciarsi trasportare con lei, non sarebbe cambiato proprio nulla. Proprio come non cambiava niente il fatto di essere lì con Derek, tanto tempo prima che la sua vita prendesse una piega terribile e la sua innocenza venisse distrutta e ridotta in cenere dall’incendio della casa degli Hale. Stiles scosse il capo. Era lì, nel passato, ma c’erano cose che non poteva comunque cambiare. Non era in grado nemmeno di impedire che l’enorme albero sotto cui lui e Derek stavano giocando diventasse un moncone sfregiato e quasi sterile, inadatto a trattenere il male tra le