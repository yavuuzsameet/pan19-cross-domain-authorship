anche usando un ammontare ragionevole di violenza e coercizione, ok? Giuro che domani non terrò il broncio.»

«Consenso pregresso? Ragionevole ammontare di violenza e coercizione?» ribatté Derek che non sapeva come altro replicare a quello sproloquio delirante, anche se doveva riconoscergli un fondo di logica. «Lo sai che a volte parli come tuo padre?»

Stiles annuì giocherellando con una delle frange del plaid sul quale, nel frattempo, s’era seduto a gambe incrociate, con un barattolo di Cheetos in equilibrio su un ginocchio.

«Sto studiando criminologia e antropologia forense con l’idea di entrare in polizia, ragazzone. La terminologia tecnica è l’ABC del mio corso di studi. E poi sono il figlio dello sceriffo, l’hai appena detto.»

Derek, che momentaneamente si era scordato dell’imminente inizio dello spettacolo pirotecnico, sedette a sua volta sul plaid, ma in modo un po’ più composto, e scosse il capo.

«Ok» concesse a Stiles per poi proseguire con un piglio più ironico, perché in fondo era divertito. «Giuro che, se ti ridurrai in condizioni pietose e farai di te stesso uno zimbello vivente, ti toglierò le chiavi della macchina a costo di darti prima una botta in testa per stenderti a dovere, e poi ti caricherò in spalla e ti riporterò allo Sceriffo perché possa appiopparti la giusta punizione per essere un figlio scemo, degenere e che beve troppo.»

«Se mi dai una botta in testa e ti presenti da papà tenendomi svenuto sulle spalle non sarò io quello che si becca una punizione» puntualizzò Stiles agitando un Cheetos a mezz’aria e sfarinando ovunque. «E io non bevo troppo. Proprio no! Di solito sono abbastanza sobrio e non è detto che non lo sarò anche più tardi. Ma è il 4 luglio. Bisogna festeggiare è il dovere di ogni buon patriota. Non ti senti molto patriottico? Io sì, o forse no, non è mica importante. È solo una scusa per passare una serata un po’ diversa, una volta tanto che non ci tocca combattere contro chissà quale mostro o psicopatico con manie omicide. Però sono una personcina previdente e un cittadino coscienzioso che non si metterebbe mai al volante da ubriaco, quindi mi premunisco e ti nomino fin da subito guidatore designato. Tanto a te la birra piace ma non ti fa nessun effetto.»

Derek non trovò nulla di sensato con cui rispondere e Stiles per un momento si fece serio in viso.

«Peccato, però. Secondo me ogni tanto prenderti una sbronza con i fiocchi ti farebbe bene, sai. Si porta via la tensione.»  Al naso di Derek arrivò il sentore un po’ amaro della malinconia, subito dissolto da una potente zaffata di entusiasmo mentre Stiles tornava a sorridere. «Ma possiamo trovare un modo. Anzi, è deciso! La considero una sfida. Sono sicuro che esiste una maniera per fare andare in orbita anche voi Licantropi senza farvi male. Farò una ricerca e stai sicuro che prima o poi la trovo.»

Derek avrebbe potuto dirgli che non c’era bisogno di cercare: la giusta concentrazione di una strozzalupo molto specifica mischiata con il vino e anche il Lupo Mannaro più resistente poteva provare le gioie dell’ebbrezza e i dolori del dopo-sbornia. Era una scoperta che si diceva avessero fatto millenni prima le Baccanti, durante i loro folli bagordi nell’antica Grecia. Derek non si era mai sentito granché ispirato a provare, anche se a New York c’erano locali specializzati che preparavano l’intruglio in questione a regola d’arte ed erano frequentatissimi. Beh, Stiles l’avrebbe scoperto da solo, poco ma sicuro. Perché rovinargli il gusto di compiere l’impresa e poi vantarsi di essere un piccolo genio che risolveva ogni problema e trovava una risposta per tutto?

Derek sorrise e stava per pescare a sua volta dal più vicino sacchetto di patatine quando il primo razzo salì alto nel cielo, si aprì come un fiore di fuoco e, con il classico ritardo acustico, riempì l’aria con il suo boato esplosivo.

Il cuore di Derek fece un salto nel petto, nemmeno qualcuno gli avesse appena piantato a tradimento gli artigli nel collo.

 





 

 

Un altro fuoco esplose tingendo il buio di viola e Derek si costrinse a fatica a non digrignare i denti. Sul serio, che cosa stupida finire sottosopra per una simile cazzata. Erano solo razzi innocui sparati per divertimento.

Già, ma lo rendevano frastornato e lo facevano sentire vulnerabile. L’udito da lupo andava in tilt perché veniva sovraeccitato e diventava praticamente inutile. Derek aveva l’impressione orrenda per quanto irrazionale che se un pericolo fosse stato in agguato lui non se sarebbe accorto in tempo. Per di più con il vento che tirava verso il loft il suo naso fiutava l’odore delle polveri che bruciavano e la cosa non lo aiutava nemmeno un po’ a rilassarsi e godersi lo spettacolo come stava facendo Stiles che invece era tranquillissimo e continuava a divorare patatine sbriciolandosele addosso peggio di un bambino. Beato lui. Derek aveva una gran voglia di fuggire a infilarsi sotto il letto.

Avrebbe voluto inventarsi un mal di testa e andarsene, ma quella era casa sua e quindi al massimo avrebbe potuto mandar via Stiles e non ne aveva il cuore. Che colpa aveva Stiles se lui era regredito a livello infantile e aveva