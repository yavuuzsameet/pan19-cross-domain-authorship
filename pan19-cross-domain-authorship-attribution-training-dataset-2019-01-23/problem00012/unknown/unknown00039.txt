suo corpo era concentrato a non tremare. Cosa significava quello che aveva appena visto? Aveva davvero avuto una visione? Forse era riuscito a vedere uno scorcio del futuro? L’unica cosa della quale era certo, era che non voleva più vedere Derek morire sotto i suoi occhi.

Mai più.

 

 

 

 





 


Capitolo 4



Help Me close My Eyes - Those Dancing Days


 

 

Derek amava il panino con gamberi, lattuga e salsa rosa.

Era una nozione che andava al di là di qualsiasi ipotesi Stiles avesse fatto fino a quel momento, ipotesi che identificavano Derek come strenuo divoratore di carni, preferibilmente al sangue. Per quanto potesse essere insignificante, come dettaglio su di lui, Stiles era convinto di vederci un mondo, al di dietro: il ragazzone grande, grosso e zannuto, sempre così accigliato e aggressivo, nascondeva dentro di sé un normalissimo ragazzo amante di gusti delicati come il pesce e magari, chissà, anche di un tea pomeridiano con biscotti.

Improbabile.

Quel pensiero, quel dettaglio, però, da più di una settimana insisteva a non abbandonare la sua mente, e aveva egregiamente soppiantato il terrore folle che si era insinuato dentro di lui dopo la prima visione. Dopo quella prima volta, infatti, nulla era riuscito a cancellare l’immagine del volto di Derek, dipinto di freddo dall’acqua, che esangue affondava lentamente senza che lui fosse in grado di fare alcunché.

Non aveva dormito quella notte, né quella seguente o quella dopo ancora, tanto che la preoccupazione che Scott già provava in precedenza aveva raggiunto livelli allarmanti; Scott aveva cominciato a trovare qualsiasi scusa per stargli sempre attaccato, da bravo alpha: si faceva venire a prendere ogni mattina perché «con la moto rischio sempre di investire qualcuno» e al ritorno andava direttamente a casa con Stiles, «così ci alleniamo/studiamo/giochiamo a World of WarCraft». Aveva persino proposto una maratona di Star Wars, alla quale Stiles aveva rifiutato di cedere perché semplicemente non lo sopportava più.

Non riusciva a stare con Scott, o a studiare con Malia, o semplicemente a passare del tempo con il branco senza che il ricordo di quel viso irrompesse nella sua mente; ogni volta il cuore cominciava a battere frenetico e lo assaliva il timore che potesse essere successo davvero. Quando si rendeva conto che Derek era vivo e vegeto, allora subentrava la paura che presto o tardi sarebbe accaduto di nuovo; Derek sarebbe stato di nuovo in pericolo, e stavolta  Stiles non avrebbe potuto fare nulla per aiutarlo.

Quel pensiero era per lui semplicemente inaccettabile. Non che, nelle ore di intenso rimuginare, Stiles avesse capito perché  la sola idea lo turbasse tanto. No. Semplicemente, a pensarci, era come se un pezzo di cuore gli venisse strappato.

Quel malessere si era però ammorbidito, quasi assopito, quando inaspettatamente l’uomo che era al centro delle sue preoccupazioni aveva cominciato a presentarsi in casa sua.

La prima sera Stiles quasi non riusciva a credere ai suoi occhi. Suo padre gli aveva annunciato che avrebbe aumentato i turni di notte – non gli aveva spiegato il perché e Stiles, per il bene di entrambi, non aveva ammesso di conoscerlo – e che quindi non avrebbero potuto cenare insieme. Stiles lo aveva abbracciato, semplicemente, per ringraziarlo con parole che non aveva per tutti i sacrifici che quell’uomo compiva ogni giorno per lui, non ultimo il sopportarlo sempre e comunque.

Quella prima sera Stiles non era riuscito a concludere nulla. Dopo che il padre si era diretto al lavoro, aveva ficcato nel lettore dvd “L’impero colpisce ancora” e aveva staccato il cervello. Forse aveva solo bisogno di smettere di guardarsi alle spalle ogni secondo, forse il suo cervello si era davvero preso un periodo di pausa, restava il fatto che quando qualche ora dopo entrò nella cucina buia e accese la luce, per poco non gli venne un infarto

Seduto al tavolo c’era Derek Hale, braccia incrociate, espressione truce e tutto il resto, che lo fissava accigliato come se lo stesse aspettando da ore. Gettando un’occhiata fugace all’orologio Stiles pensò distrattamente che, forse, era proprio così.

«Che diavolo ci fai qui?» sbottò.

«Ti aspetto. Da qualcosa come un’ora,» ringhiò Derek.

«Nessuno ti aveva invitato.»

Al di fuori di ogni logica la discussione terminò lì e, come se fosse una cosa abituale, Stiles cominciò a cercare qualcosa per preparare una cena degna di tale nome. Per entrambi. Non trovò nulla di accettabile, perciò si limitarono a mangiare gli avanzi del cinese, eppure… eppure fu un momento talmente rilassante che quando quella notte andò a letto, Stiles non ebbe affatto timore di vedere di nuovo il viso morto dell’amico, anzi.

Ciò che lo spiazzò più di tutto fu che due sere dopo si ripeté la stessa scena, solo che insieme a Derek sul tavolo era comparsa una busta della spesa.

«E questi?» domandò Stiles, sollevando un barattolo di plastica.

«Sono gamberi.»

«E cosa dovrei farci, scusa?»

«Il mio panino.»

Fine della discussione. Stiles preparò un panino a entrambi: pane bianco,gamberi, lattuga e salsa rosa per Derek, focaccia, patatine fritte e un miscuglio di tutte le salse che aveva in casa per sé.

Quella parte della giornata era diventata presto una routine,