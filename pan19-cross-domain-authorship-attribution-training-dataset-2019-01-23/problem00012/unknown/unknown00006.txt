!» riesce a dire quando si calma. «L’adolescenza ha la data di scadenza. Grazie al cielo, aggiungerei.»
Derek si sforza di trovare le parole giuste. «Lo Stiles che conoscevo non sarebbe mai stato capace di rimanersene fermo senza fare nulla, nemmeno per trenta secondi. Adesso, per esempio, si sarebbe alzato e avrebbe cercato di sfilarmi il coltello di mano» spiega, con gli occhi ancora fissi sul tagliere. «Il tutto rinfacciandomi che le fette non sono abbastanza regolari e quindi la cottura non sarà uniforme.»
«Un rompicoglioni mica da niente, insomma» interviene Stiles.
Derek trasale e solleva lo sguardo di scatto. Stiles per fortuna non sembra affatto offeso. Sta sorridendo.
«L’iperattività è una brutta bestia» spiega, mentre fa scorrere un dito sul vetro umido della bottiglia che ha tra le mani, come se anche lui avesse bisogno di un istante per mettere in ordine i pensieri. «È qualcosa con cui, in linea di massima, si convive tutta la vita. Che però non vuol dire che le cose non migliorino, con il tempo… Non voglio generalizzare, perché ogni caso è diverso, ma per quello che mi riguarda entrare nell’età adulta ha fatto tutta la differenza del mondo.»
«In che modo?» gli domanda Derek, con sincera curiosità.
«Oh, vediamo, da dove inizio? Beh, tanto per cominciare, lascia che te lo dica, non avere il cervello perennemente bombardato di ormoni aiuta parecchio.» Stiles arrossisce appena mentre lo dice. «Per di più, fino a qualche anno fa non ero certo uno da prendere ad esempio in quanto a regolarità con l’Adderal. Con la marea di casini che ci capitavano, non facevo che saltare pastiglie o sovradosare quando mi serviva di restare sveglio. Che è una roba completamente folle, lo so, non c’è bisogno che tu me lo dica! Ora non lo farei mai. Ho gli allarmi impostati sul cellulare e il blister sempre con me, non ti preoccupare. Perché, appunto, non sono più un ragazzino irresponsabile. E poi perché è cento volte più facile quando non sei intrappolato in una piscina da un kanima o rinchiuso in uno scantinato da un cacciatore impazzito, diciamocelo» aggiunge facendogli l’occhiolino.
Il fatto che Stiles sia in grado di scherzare su certe cose tende ad avere un effetto contrastante su Derek: se da un lato gli fa venire voglia di afferrarlo per le spalle e scuoterlo fino a fargli battere i denti, dall’altro le fa sembrare meno spaventose anche a lui. In fondo, cambiato o meno, non sarebbe Stiles se non lo mandasse almeno un po’ in confusione. Per evitare di finire a fissarlo con aria torva, Derek finge di concentrarsi sulla melanzana che sta affettando.
«Considera che il settore farmaceutico ha fatto passi da gigante sui disturbi neurologici. Prima non c’era una grande sensibilizzazione a riguardo, un ragazzino iperattivo era considerato solo una gran rottura di coglioni. Al giorno d’oggi ci sono più studi, più ricerca… le medicine sono migliorate, chi le prescrive è più informato, idem noi che le assumiamo. Non potrei mai fare il lavoro che faccio se non avessi imparato a gestire le mie reazioni.»
Derek annuisce. «Devo ammettere che mi sono posto il problema, dato che sei in polizia da quasi due anni.»
«Per questo non posso che essere grato a mio padre. Dopo il diploma, quando gli ho detto che volevo seguire le sue orme, la prima cosa che ha fatto è stato agguantarmi per un orecchio e trascinarmi dritto dalla Morrell.»
È il turno di Derek di inarcare un sopracciglio.
«Marin ha un pessimo gusto in fatto di Alpha e di branchi e di branchi di Alpha, ma come terapista sa il fatto suo» continua Stiles. «Bisogna superare una serie di test psicologici anche solo per poter partecipare ai sei mesi di addestramento. Papà sapeva che non avevo nessuna speranza di farcela senza aiuto specializzato. Non dopo il Nemeton e la… la Nogitsune.»
L’ultima parola è appena sussurrata, come se le sue labbra esitassero a darle forma. Derek può comprendere meglio di molti altri; il mostro dei suoi incubi ha meno sillabe e un suono meno esotico, ma incute in lui lo stesso terrore istintivo. Senza che neppure se ne renda conto, le sue dita si stringono attorno al manico del coltello da cucina in una presa che ha davvero poco a che fare con le verdure alla julienne.
Stiles sembra ritrovare la compostezza prima di lui. «Non sto nemmeno a dirti che all’inizio ho puntato parecchio i piedi. Sul serio, non puoi immaginare la resistenza passivo-aggressiva! Ma avevo torto, e papà aveva ragione. A volte crediamo di essere forti e poter fare tutto da soli… è la più grossa stronzata che possiamo raccontarci, Derek. Chiunque ha bisogno d’aiuto. Specialmente quelli come noi.»
Derek non saprà mai come avrebbe risposto, ammesso di riuscire a trovare la voce per farlo, perché la cosa successiva che gli esce di bocca è un ansito di dolore.
Stiles è al suo fianco tanto rapidamente da fare invidia ai riflessi di un Licantropo. «Oddio, fammi vedere!» gli ordina mentre gli afferra la mano sinistra. Derek segue il suo sguardo fino