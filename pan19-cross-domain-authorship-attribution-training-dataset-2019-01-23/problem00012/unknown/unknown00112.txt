tra le radici nodose riportate in vita dalla morte di una ragazzina innocente e poi rinvigorite dal “sacrificio” a cui Stiles, Scott e Allison sia erano prestati per salvare i propri genitori. Non sembrava un compito facile e Kira era ancora inesperta. Sul punto Noshiko era stata chiara, addirittura lapidaria: era da escludere che una Kitsune giovane e alle prime armi come sua figlia, con una sola coda e con un potere acquisito di recente, fosse in grado di mantenere l’illusione e usare nello stesso tempo il proprio influsso sui campi elettromagnetici. Noshiko l’aveva istruita e la stava lasciando fare in quanto non avevano scelta, però le aveva fatto promettere che non avrebbe fatto nessun tentativo di utilizzare un’illusione e contemporaneamente provare a forzare le vene di elettromagnetismo che convergevano verso il Nemeton. Tra pochi secondi Kira sarebbe stata costretta a passare da una delle potenzialità tipiche della sua specie all’altra. L’illusione si sarebbe disfatta in un batter di ciglia e lei avrebbe dovuto essere pronta e velocissima nel chiudere i Dottori dentro la sorta di gabbia soprannaturale nella quale li stava attirando.

Se Kira fosse stata un po’ più sicura di sé e meno scossa dagli eventi delle ultime settimane, Lydia si sarebbe sentita più tranquilla.

Si morse l’interno di una guancia, lottando contro l’impulso di spostare il peso da una gamba all’altra. Non le sembrava il momento adatto per mostrare la propria insicurezza, pur se con un gesto minuscolo. Lasciò che a dondolare sul posto incessantemente ci pensasse Stiles che non poteva farne a meno, e tornò a concentrarsi sul proprio incarico e sui pochi metri che separavano le tre figure spettrali e dall’aria meccanica da ciò che restava dell’albero sacro.

Anche lei aveva due diversi ruoli in quella vicenda. Scoprire che non era la sola creatura del branco con un legame così forte con la morte l’aveva sconcertata e fatta sentire sollevata in una maniera che sapeva essere egoistica. Se il collegamento tra Kira e l’al di là l’aveva stupefatta perché non se l’era aspettato, quello di Parrish era qualcosa che l’aveva colta un filo meno impreparata. L’immagine di una piccola salamandra nera e picchiettata di macchie di un giallo vivido e brillante le si formò nel cervello in automatico e la piega delle sue labbra si ammorbidì all’istante. Il fuoco e i traghettatori d’anime erano associati in un sacco di miti.

I Dottori avevano sfruttato quella familiarità latente con il mondo dei morti che, ora lo sapevano, univa lei, Kira e Parrish, ma sembravano averne sottovalutato i pericoli.

Divisi, impauriti e diffidenti l’uno dell’altro, come i Dottori volevano, loro non erano che tre strumenti nelle mani sbagliate, emissari non della morte in sé ma di chi voleva dispensarla a proprio piacimento. Insieme, invece, potevano fare giustizia.

Non si erano disposti intorno al Nemeton a caso, ma non erano ancora nella giusta e definitiva posizione. Ancora un paio di attimi e avrebbero davvero formato un triangolo, perfetto e allineato secondo un preciso orientamento che aveva a che fare con il magnetismo della terra, con l’asse che collegava i due poli e con antichi riti druidici a cui avevano lavorato in segreto con Deaton. Avevano studiato tutto nel dettaglio, sviando i Dottori in ogni modo possibile, compreso il fornire false informazioni al loro infiltrato e fingersi ancora succubi della loro influenza.

Il primo dei Dottori, il loro capo, il Chirurgo arrestò la sua avanzata giusto a mezzo metro da Lydia e a breve distanza dal Nemeton. Si voltò come a fissarla, con il capo inclinato e quella sua maschera agghiacciante che ticchettava come le lancette di un orologio rotto e bloccato per sempre su un orario impossibile.

Lydia lo odiava e sentiva le gambe tremare per l’istinto primordiale di fuggire, ma non batté ciglio e lui non la vide. Chissà cosa stava guardando, in effetti, ancora vittima com’era dell’illusione creata da Kira.

«Avanti» pensò Lydia con tutte le proprie forze, come se il pensiero potesse farsi solido e spingere fisicamente quella creatura da incubo fino al punto esatto in cui la voleva. «Avanti, fai ancora un passo. Basta un passo. Avanti!»

Il Chirurgo lo mosse e gli altri due Dottori lo imitarono. Le dita di Kira erano già corse alla fibbia della cintura. La lama ricurva e modificata della sua katana svettò verso il cielo in un lampo abbagliante di acciaio. Scintille blu crepitarono intorno alla punta che pareva bucare il velo nero del buio. Il cuore di Lydia mancò un battito e lei lo ignorò, soffocando il panico sul nascere. I suoi piedi si mossero guidati dall’istinto di sopravvivenza prima ancora che dalla volontà. La sospinsero subito in avanti e poi di lato e Lydia sentì il peso dell’aria che cominciava a cambiare. Era come se si fosse fatta solida e dolorosa da inspirare. Sembrava che si stesse ripiegando e chiudendo in una bolla solida e invisibile.

Il frinire meccanico diventò un grido violento e incollerito, mischiato a una sola e unica parola che risuonò gracchiando all’unisono fuori dalle gole dei Dottori: «Morte».

Lydia lo prese per un segnale e annuì all’indirizzo di Parrish, esultando nel vederli scagliarsi verso Kira solo per venire respinti da una barriera incorporea