lontano. Lo chiamò un’ora dopo, mentre lui era steso a letto, al buio, facendo finta di potersi addormentare dopo una giornata da matti.

“Ehi,” mormorò quando accettò la chiamata.

L’altro non perse tempo in saluti. “Derek: che libro,” disse con voce piena di entusiasmo e venerazione.

“Sapevo che l’avresti apprezzato.”


“Apprezzarlo? Derek, è un’opera d’arte! È… unico.”


“Lo è davvero, credo. Il mio bis, bis…” inclinò la testa di lato, facendo un calcolo mentale e continuando: “bisnonno compilò le favole di famiglia e le fece illustrare. Fece un accordo con un editore per pubblicare una serie limitata di libri per la nostra famiglia. Con il passare degli anni si sono diffusi con i suoi membri o sono andati perduti. Questo è l’unico rimasto di cui io sia a conoscenza. Laura aveva l’unica altra copia e…” sospirò. “È stata distrutta nell’incendio.”

“E l’hai dato in prestito a me?!” esclamò con tono stridulo e incredulo.

Lui scoppiò a ridere. “Ti rendi conto che ti ho affidato il benessere di mio figlio, vero? Di certo non mi preoccupo a lasciarti un libro, per quanto prezioso.”

“Oh,” fece quello, con un sorriso udibile.

“E, come ho detto,” continuò a bassa voce, cambiando posizione sul letto, “mi ha fatto pensare a te.”

“Oh,” ripeté con tono più basso e con una cadenza che lo fece ghignare lentamente. Si godettero per un attimo il silenzio. “Beh, lo tratterò con cura,” promise. “Seriamente, però, magari dovresti, non so, scannerizzarlo o roba simile. È davvero unico nel suo genere. Penso che un pezzetto della mia anima morirebbe se gli succedesse qualcosa e non fosse stato archiviato da nessuna parte.”

Derek spostò il palmo che teneva sotto la testa, emettendo un mormorio di assenso. Era una buona idea.

“Il rifugio d’Inverno… quant’è carina questa?”

“Più di quanto tu creda,” mormorò, sorridendo lievemente ai ricordi legati a quella storia.

“C’era una volta un lupacchiotto di nome Inverno,” iniziò a raccontare. “Un giorno sua madre gli disse che stava preparando una sorpresa per lui. ‘Perché non vai nel bosco a giocare, nel frattempo? Non tornare finché il sole non avrà iniziato a tramontare.’”

Riusciva a vedere le immagini man mano che Stiles pronunciava le parole, avendola letta e ascoltata migliaia di volte da bambino.


“Ansioso di scoprire cosa gli stesse preparando, Inverno se ne andò trotterellando nel bosco, cercando i suoi amici per giocare. Mentre camminava, sentì una famiglia di scoiattoli chiacchierare sugli alberi. ‘Presto, presto, presto!’ squittì mamma scoiattolo. ‘Dobbiamo sbrigarci a radunare tutte le nocciole per l’inverno.’ Il cucciolo per poco non li chiamò, curioso di sapere cosa stessero facendo, ma si ricordò della sorpresa. ‘Ma io non voglio le nocciole,’ disse tra sé e sé.



“Inverno raggiunse la radura dove abitava la sua amica puzzola. Ma quando la chiamò, non ottenne risposta. ‘Hai visto la mia amica puzzola?’ chiese a un cervo che stava brucando la scarsa erba lì vicino. ‘Sta dormendo e non si sveglierà per un bel po’,’ spiegò il cervo. ‘E perché?’ chiese Inverno, sapendo che la sua amica non avesse il sonno pesante. ‘Ha detto che si sta riposando per via dell’inverno.’ Lui voleva giocare con la sua amica, ma non voleva rovinare tutto se stava aiutando la mamma con la sua sorpresa, quindi riprese il cammino.


“Quando raggiunse il fiume per giocare con i pesci, notò che c’era poca acqua e non ne vedeva nessuno nuotare vicino alla cascata come al solito. ‘Dove sono finiti tutti i pesci?’ chiese a una tartaruga lì accanto. ‘Sono andati al lago,’ spiegò quella mentre scavava nel fango. ‘Si riuniscono lì per l’inverno.’ Il lupacchiotto era confuso. ‘Ma perché sono andati lì?’ domandò, ma la tartaruga si era rintanata nel guscio, tranquilla nel suo buco nel fango.”

Stiles rise, voltando la pagina. “I disegni sono così dettagliati, Derek! Ma quanti animali ci sono qui dentro?” borbottò, stupefatto.

Scoppiò anche lui a ridere, rispondendo: “Sui diciassette, credo.”


“Impossibile!”


“Se conti le farfalle, ovviamente. Una volta abbiamo contato,” disse, ridendo. “Beh, io ho contato, perché anche da bambino ero serio da morire. Laura mi detestava quando lo facevo. Era impaziente per cose di questo tipo.”

“Oh mio Dio, devi essere stato adorabile,” mormorò quello, quindi si schiarì la gola per continuare a leggere. “Quindi Inverno andò al lago, benché avesse iniziato a soffiare una brezza fredda. Lì incontrò un gruppo di oche che si stavano preparando a prendere il volo. ‘Presto,’ disse una di loro, ‘non abbiamo molto tempo! L’inverno arriverà prima che te ne accorga.’ Incuriosito, Inverno si acquattò tra i cespugli per non prenderle di sorpresa. ‘Sta arrivando l’inverno, sta arrivando l’inverno,’ starnazzò l