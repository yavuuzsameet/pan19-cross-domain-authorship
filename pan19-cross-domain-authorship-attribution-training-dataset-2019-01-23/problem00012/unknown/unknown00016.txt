era un fantasma che girava per casa. Anche Laura intendeva imbrogliare Stiles e mentire a Derek, però le sembrava corretto perché intendeva farlo per amore. Le sue motivazioni e quelle di Stiles non si equivalevano affatto. Stiles voleva soltanto evitare che Derek lo sbranasse dopo aver scoperto che l’aveva evocata per errore, come un apprendista stregone imbranato con il famiglio sbagliato. Lei invece voleva quello che sempre le era stato a cuore più di tutto: che suo fratello fosse al sicuro e che potesse rifarsi sul serio una vita, anziché limitarsi a sopravvivere o trattenersi a Beacon Hills dove non gli restavano che cenere e ricordi orribili e dove sarebbe stato sempre in pericolo.

A volte il fine giustificava i mezzi. Quindi Laura non provò neppure un briciolo di esitazione. Si slanciò su Stiles proprio mentre lui scattava su dalla sedia come una molla storta.

Un attimo dopo la porta della stanza si aprì e Derek comparve sulla soglia, incorniciato dalla luce soffusa del corridoio.

Da dentro il corpo di Stiles Laura si voltò a fronteggiarlo e, anche se la cosa che più desiderava al mondo era correre ad abbracciarlo, lo fece con un grugno seccato.

«Di nuovo tu? Che cavolo vuoi ancora?» disse, e le parole avevano un suono amaro e strano, pronunciate con la voce di un altro, ma erano quelle giuste. Laura ci credeva fermamente. Amava Derek, e l’avrebbe protetto, perfino contro se stesso. A qualunque costo, anche se per riuscirci avrebbe prima dovuto ferirlo.

 


VIII. Il rimorso di un fratello


«Stai bene?»

La risposta di Derek lasciò Laura del tutto spiazzata. Era stata data in un tono spiccio, duro, vagamente graffiante, eppure non ci volevano i sensi di un Licantropo per capire che Derek non l’aveva data a cuor leggero. Aveva ogni motivo per sentirsi irritato, visto come era stato accolto, e invece che fare retromarcia e andarsene se ne stava lì a scrutare Stiles con un’espressione cupa, ma anche preoccupata.

Laura era ben felice di non vederlo girare sui tacchi e andarsene perché, presa dalla foga del momento, aveva esagerato. Aveva un piano, e quel piano in sostanza era di fingersi Stiles, far leva sui dubbi che Derek aveva mostrato e farlo sentire il più possibile indesiderato da quel branco assurdo a cui si era voluto accodare. Se glielo diceva in faccia il futuro Emissario, Derek non poteva non capire che il suo posto era altrove. Aveva senso, poteva funzionare.

La prima volta in cui Laura aveva progettato di sfruttare la possibilità di possedere Stiles per parlare con Derek, la sua idea era stata quella di dire la verità al fratello. Con il passare dei giorni aveva cambiato parere. Non tanto perché temesse di non essere creduta – c’erano parecchie cose che avrebbe potuto raccontare per convincerlo, cose che solo lei e Derek sapevano – quanto perché a conti fatti voleva infliggergli il minor dolore possibile.

Derek era un testardo e, a suo tempo, pur di tenerlo in piedi e di rimetterlo in sesto dopo l’incendio, lei non si era peritata di usare la durezza, quando gli abbracci e il conforto non erano serviti. Il che non toglieva che non fosse mai stata felice di farlo. 

Se anche Laura avesse spiegato cosa stava succedendo veramente, non sarebbe comunque potuta stare accanto a Derek come entrambi avrebbero voluto. Magari l’avrebbe convinto ad andarsene e a raggiungere Cora, ma ne dubitava. Sapendo che lei era lì, pressoché inchiodata a Stiles, Derek avrebbe deciso di restare. Si sarebbe tormentato con il pensiero di averla vicina e di non poterla nemmeno vedere. Alla lunga sarebbe stato deleterio e basta. E poi Laura voleva mettere le cose apposto e andarsene a sua volta. Non che fosse felice di essere morta, nessuno lo sarebbe stato. A certe cose ci si doveva rassegnare, però, che piacessero o meno. Qualcuno avrebbe preferito l’esistenza che stava vivendo al nulla assoluto, lei no. La sua natura, sia da umana che da Licantropo, la spingeva a scegliere in ogni caso l’opzione che l’avrebbe vista libera. A cose fatte voleva poter tornare da dove era venuta e Derek non sarebbe mai stato d’accordo. Perciò, anche se avrebbe avuto un milione di cose da dirgli, a cominciare da «Ti voglio bene» per finire con «Non smetterò mai di volertene», non poteva comportarsi da egoista. Doveva sacrificare i propri desideri al bene di Derek. Avrebbe finto di essere Stiles punto e basta.

Pur determinata com’era, per un istante la domanda che Derek le aveva appena rivolto la lasciò sul serio interdetta.

Derek avrebbe dovuto essere incazzato, non informarsi sulla salute di Stiles. La salute di Stiles in quel momento non era rilevante, anche perché non era in discussione. Laura l’aveva sentito irrigidirsi mentre si infilava dentro il suo corpo, e non dubitava che potendo Stiles si sarebbe sottratto. Una volta libero magari Stiles sarebbe stato incazzato e un po’ scosso. Laura era pronta a litigarci, a lasciarlo sfogare e a sorbirsi una predica. Non gli stava mica arrecando un danno fisico, e dal lato psicologico Stiles era abbastanza sconclusionato già di suo. Furioso per furioso che potesse diventare, non si sarebbe traumatizzato perché lei gli aveva giocato un brutto tiro. Non si era traumatizzato nel