inoltrandosi per qualche secondo nel retro della caffetteria per poi tornare con una donna più grande al seguito. Con un gesto derisorio della mano, come avrebbe fatto l’assistente di un mago particolarmente sarcastico, la invitò ad avvicinarsi all’uomo d’affari.

“Vado a recuperare un po’ di quei muffin, li stiamo finendo; ci metto un attimo,” mormorò S alla sua responsabile, voltandosi e scomparendo nel retro.

La donna aveva un aspetto dolce, con sottili rughe che rivelavano anni di sorrisi e morbidi riccioli che cominciavano a mostrare qualche capello grigio, e indossava una camicia a fiori sotto al grembiule azzurro. Sospirò, scuotendo la testa mentre guardava il barista allontanarsi, per poi mettersi un sorriso educato sulle labbra e intrecciare le dita davanti a sé, avvicinandosi al bancone. “Che problema c’è, signore?”

“Quel ragazzo mi ha trattato in modo orribile e ora arriverò tardi alla mia riunione,” disse quello, assumendo un’espressione sconvolta e offesa, estraendo il cellulare e cominciando a scrivere qualcosa. “Non voglio più sentire storie. Tutte queste persone l’hanno visto. Voglio che lo licenzi immediatamente.”

La donna passò un’occhiata sui clienti dietro di lui e quando posò lo sguardo su Derek sollevò un sopracciglio come a chiedergli conferma. Lui emise uno sbuffo ironico e scosse la testa, guardando lo Stronzo con un’espressione che sperava che comunicasse tutto il suo disprezzo.

Lei accennò un piccolo sorriso, poi disse: “Non mi permetterei di darle torto, signore. Temo di non avere l’autorità di licenziarlo, ma se vuole posso chiamare il proprietario. È proprio nel retro.”

“Va bene, ma mi aspetto di essere ricompensato per aver dovuto sopportare tutta questa trafila,” disse quello.

“E non sei l’unico,” borbottò la responsabile a bassa voce.

“Come?” chiese l’altro, sollevando lo sguardo dallo schermo.

“Ho detto che sono certa che ne potrà parlare con lui, signore,” disse, girandosi e addentrandosi nel retro.

Ci fu il suono attutito di voci, poi una risata e un clangore metallico. Un attimo dopo comparve S, pulendosi le mani sul grembiule e lasciandosi dietro corte scie di zucchero al velo.

“Yo,” salutò, rivolgendogli un ampio ghigno con tutta l’aria di una piccola canaglia.

Derek non poté evitare di ridere sottovoce. Se non fosse già stato attratto da lui, questo momento avrebbe fatto nascere una cotta seria.

L’uomo sollevò di nuovo lo sguardo dal cellulare ed emise un suono spazientito, mentre la responsabile tornava in negozio da sola, portando un vassoio carico di muffin. “Cos’è questa storia? Ho detto di voler parlare con il proprietario!”

“E io gliel’ho portato,” rispose lei, infilando il vassoio pieno nella teca dei dolciumi.

“Come ho detto,” disse il barista, sorridendo, “yo.”

L’uomo d’affari rimase a bocca aperta per qualche secondo, ma prima che potesse iniziare a parlare gli altri avventori iniziarono a ridere, capendo la trappola in cui era caduto.

“Anche il proprietario dice di metterti in fila, stronzo!” esclamò una delle ragazze dietro Derek.

Il Cazzone fece un passo indietro con aria sconvolta, passando lo sguardo dal Bel Barista al resto dei clienti seccati, come se si fosse ritrovato all’improvviso in un universo alternativo. Girò sui tacchi e marciò verso la porta, farfugliando un miscuglio incomprensibile d’insulti e assurde minacce di fargli chiudere l’attività. Fu seguito da un sottofondo di risate e inviti ad affrettare il passo.

“Stiles, tesoro, luce dei miei occhi,” disse la responsabile con un tono a metà tra esasperato e affettuoso, scuotendogli una spalla. “Perché devi sempre mettermi in mezzo?”

“Oh, andiamo, adoro l’espressione sui loro stupidi musi quando scoprono che io e te siamo i proprietari e so che vale anche per te, non negarlo. Andresti all’altra cassa? Facciamo un po’ di caffè per queste persone educate, magnifiche e pazienti!” finì con voce abbastanza alta da farsi sentire da tutti, ottenendo come risposta risate e un piccolo applauso.

La donna si limitò a roteare gli occhi e a spostarsi dietro all’altro registratore di cassa, rivolgendosi alla donna dietro a Derek: “Posso occuparmi io di lei, signorina.”

“Adoro questo lavoro,” mormorò l’altro. Stiles, se davvero era quello che c’era scritto sulla targhetta, scrocchiò le dita con un sorriso e si voltò verso di lui, pronto finalmente a prendere la sua ordinazione.

“Ehi, Derek. Cosa ti preparo oggi?”

“Ehm,” iniziò lui, mentre le parole si attorcigliavano in un groviglio inestricabile nella sua mente al suono del suo nome. Prima di poterci pensare, chiese: “Sai come mi chiamo?”

L’altro gli sorrise in modo sfacciato, assottigliando gli occhi. “Certo che sì! L’ho scritto chissà quante volte. Vieni da noi almeno due volte a settimana. Probabilmente so anche indovinare cosa ordinerai: un latte macchiato al caramello con panna montata e un caffè lungo con un goccio di latte, giusto?”

“Giusto,” rispose lui, piano.

“Allora,” continuò, preparando le due tazze usa e getta e digitando l’ordine alla