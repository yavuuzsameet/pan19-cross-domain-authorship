un unico affetto, per quanto sincero. Possedere la certezza di averne almeno uno sicuro, però, poteva fare un gran bene.
Per quanto Derek fosse spesso spinoso non doveva essere impossibile fargli accettare un po’ di amore fraterno.
Dal momento che i sorrisi colmi di calore parevano passare inosservati o fare meno effetto delle occhiate assassine, con tutta probabilità la sola cosa sensata da fare era comportarsi da Hale fino in fondo e andare per le spicce.
E poi il letto di Derek era grande abbastanza per due e illuminato dalla luna crescente.
Cora annuì tra sé e sé, perché aveva preso una decisione, e poi si incamminò scalza verso il piano di sotto.
Il pavimento sotto i suoi piedi nudi non solo era freddo ma le restituiva una sensazione innaturale. Non aveva niente a che vedere con la terra rossa dopo la pioggia e nemmeno con il cotto ruvido della sua stanza in Messico.
Nel loft perfino la notte aveva un odore diverso, un po’ strano, meno speziato e familiare. I rumori del palazzo le sembravano tutti sbagliati, ma erano comunque meglio del silenzio che aveva regnato per ore dentro il caveau della banca abbandonata. Lei e Boyd l’avevano riempito come potevano e ora Boyd non c’era più. Cora non voleva ricordarsene perché altrimenti le montava di nuovo dentro la rabbia e, nello stesso tempo, le veniva voglia di accelerare il passo fino a correre di sotto per poi lanciarsi di peso tra le braccia di Derek. E se avesse assecondato quell’impulso avrebbe finito per dirgli cose che di sicuro l’avrebbero avrebbero riaperto ferite troppo fresche e lo avrebbero fatto soffrire.
Per distrarsi dai ricordi molesti, Cora si mise a pensare al picchiettio del rubinetto del bagno che perdeva un po’, a meno che non venisse stretto fin quasi a saldarlo. Curiosamente non riuscì a cogliere il plic plic delle gocce, neppure aguzzando l’udito di lupo. In realtà nella sua mente all’improvviso risuonavano le note di uno di quei pezzi assurdi e melensi che suo cugino Miguel era solito comporre alla chitarra nelle notti in cui l’afa non lo lasciava dormire.
Ovviamente lei e Miguel non erano davvero cugini. Oltretutto, Cora non era mai riuscita a capire perché l’unica volta che le era scappato di menzionarlo davanti a Stiles lui era scoppiato a ridere così forte da doversi asciugare un paio di lacrime dagli angoli degli occhi. In ogni caso anche il solo il ricordo di quegli strimpellamenti aveva il potere di rassicurarla.
D’altro canto rimuginare su Stiles, invece, la faceva agitare un po’. Era uno strano tipo Stiles, ma non strano sgradevole, piuttosto strano sul genere «Wow, ragazzo, non so se prenderti a pugni o baciarti».
Certe volte Cora avrebbe voluto decidere tra l’una e l’altra cosa, o che fosse Stiles a farlo e, soprattutto, le sarebbe piaciuto che lo scioglimento del dilemma bastasse per scegliere di rimanere a Beacon Hills. Un po’ perché era lì che era nata e un po’ perché aveva impressione che andare via avrebbe significato dire addio non solo a Stiles ma anche e soprattutto a Derek.
A maggior ragione Cora non voleva avere rimpianti.
Scese i gradini della scala a chiocciola con circospezione, non perché credesse di poterlo fare senza farsi sentire da Derek, ma perché in un certo senso le sembrava di potersi avvicinare al fratello solo in punta di piedi.
Il che era assurdo e per niente da lei, che preferiva affrontare la vita di testa, e magari a zanne snudate. Eppure le pareva doveroso. Un modo in più per dimostrare cura e perfino riconoscenza.
Dall’alto della scala vide la sagoma lunga e scura del tavolo e poi il rettangolo basso del letto.
Derek era disteso sulla schiena, a occhi chiusi e con le braccia tese, troppo rigido perfino nel sonno. Sempre che stesse dormendo, cosa di cui Cora, anche solo a naso, dubitava parecchio.
In ogni caso lei marciò dritta verso il materasso e solo quando lo raggiunse fu colta dall’ennesimo impeto di quella timidezza così poco nel suo stile.
Anziché tuffarsi senza ritegno tra le lenzuola, si chinò per afferrarne un lembo e scostarlo e poi ci si intrufolò sotto pian piano, come una bimba timorosa di sentirsi dire che non poteva dormire con mamma e papà.
Era proprio ridicolo, ok, però per qualche strambo motivo comportarsi così la faceva sorridere.
Da un lato stava cercando di rispettare i limiti e i confini della privacy di Derek, perfino nel non rispettarli affatto, e dall’altro era una sortita nel letto altrui talmente infantile che era divertente anche il solo fatto di averla pianificata. Era come scordarsi di ogni brutta cosa del passato e dimenticare addirittura di aver superato l’età in cui saltare sui materassi o costruire una tenda da campeggio dentro casa diventava imbarazzante.
E anche se Derek ci stava steso sopra con la medesima leggerezza e rilassatezza di una statua di marmo appena sbozzata, quello era pur sempre un letto caldo, che odorava di famiglia e lo faceva in una maniera che allargava il cuore di Cora fino a fare male.
Negli anni si era scordata certe sfumature dell’odore di chi aveva il suo stesso sangue. Amava ogni singola persona che la aspettava in Messico – beh, forse quello scorbutico dello zio Pedro un po’ meno degli altri. Era destino,