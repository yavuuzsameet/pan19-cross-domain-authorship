cicalino del contaminuti lo riscuote. Deaton ha un braccio attorno alle spalle di Scott e i due stanno parlottando a bassa voce. Scott scuote la testa e la sua espressione è davvero provata. Derek non lo invidia per nulla: il prossimo passaggio sarà ancora più duro e, nei suoi panni, lui se la sarebbe già svignata da un pezzo.
Se dovesse raccontare a qualcuno la sequenza degli eventi successivi, potrebbe giusto mettere insieme qualche flash. Deaton al posto di Scott, ad aiutare Derek a immobilizzare Stiles. Scott con gli artigli della mano destra che riflettono la luce delle lampade. Il rivolo di sangue al primo affondo. L’urlo agghiacciante di Stiles. Scott che sbianca, ritrae gli artigli e fa un passo indietro, prima di accasciarsi per terra.
«Stiles… Stiles no. Io… mi dispiace, Stiles, non ce la faccio, è…» Scott balbetta in preda al panico e in quel momento incarna l’immagine del ragazzino di diciassette anni che è.
Stiles solleva la testa appena per fissarlo dritto negli occhi e non c’è risentimento o delusione nel suo sguardo. «Scott, ehi… amico, non… non preoccuparti, se hai bisogno… se ti serve tempo possiamo aspettare domani, vero? Deaton?»
L’Emissario scuote la testa con un’espressione triste. «Ho paura di no, Stiles. La procedura dev’essere completata nel più breve tempo possibile, a distanza di qualche ora al massimo.»
Scott è, se possibile, ancora più pallido. «Stiles, io…»
Derek non ha la benché minima idea del perché gli scatti quel pensiero nella testa. Sa solo che Scott non ce la farà e forse non è giusto che debba affrontare una cosa del genere. D’altro canto, Stiles non merita di essere arrivato fino a questo punto per buttare via tutto. Dev’essere per questo che Derek sente la sua voce, come se appartenesse a qualcun altro, mormorare un semplice «Lo faccio io.»
Tre paia d’occhi gli si piantano addosso: quelli di Deaton sono carichi di orgoglio e fierezza, quelli di Scott e Stiles sono un’esplosione di gratitudine, benché per motivi diversi. Derek vorrebbe già tirarsi indietro e rimangiarsi ogni parola, ma ormai è troppo tardi. Tanto vale darsi una mossa e mettere fine a quella faccenda il prima possibile. «Dai, Scott. Ho bisogno che lo tenga fermo tu»
Anche se la prospettiva non rassicura Scott neanche un po’, al suo cenno d’assenso lui e Derek si scambiano di posto. Derek non prende neanche un respiro: sfodera gli artigli e attacca le linee del tatuaggio una dopo l’altra, preciso e metodico, scollegato da se stesso e dalla situazione per riuscire a concentrarsi sulla sensazione orribile delle punte acuminate che grattano contro la barriera invisibile della cenere di sorbo come se strisciassero sul cemento. È necessario, se vuole riuscire a compartimentalizzare il sangue, le urla, gli strattoni di Stiles.
Scott va in forma Beta senza nemmeno rendersene conto e Derek è sicurissimo che i ringhi e gli ululati siano minacce indirizzate a lui, forse perché prendersela con l’esecutore materiale aiuta Scott a razionalizzare in qualche modo l’assurdità di causare un dolore del genere al suo migliore amico. Non importa che sia stato Stiles stesso a insistere, che ne abbiano discusso fino allo sfinimento, che alla fine si siano ritrovati ad ammettere che un senso c’è eccome.
Il sangue cola in linee a zigzag dai fianchi di Stiles e inzuppa il telo chirurgico che Deaton ha usato per coprire il tavolo di metallo. Derek si sente avvolto da una specie di bolla. È come se le percezioni gli arrivassero filtrate e distorte, grazie al cielo, eppure comincia a sentire una boccata di bile che gli risale dallo stomaco. Se il Kanji centrale è stato questione di pochi secondi, il pentacolo e le linee del reticolo sono un incubo di scatti e lampi luminosi della cenere di sorbo che reagisce ai suoi artigli. La voce di Stiles ormai è un rantolo roco. Ha le dita serrate in una morsa infernale attorno alle mani di Scott e Deaton e quando Derek attacca il cerchio esterno che racchiude l’intero simbolo, il corpo di Stiles ne ha avuto abbastanza. Gli occhi nocciola si rovesciano all’indietro e Stiles sviene, abbandonandosi sul tavolo come un sacco vuoto.
Derek lo considera un piccolo miracolo. Quando finalmente ritrae gli artigli con uno scatto secco, l’atmosfera immobile si sbriciola di colpo. Deaton lo allontana con fermezza e, armato di disinfettante e tamponi sterili, si occupa di esaminare le ferite, di ripulirle e di medicare Stiles con gesti economici e professionali. Scott in compenso lascia la presa e vola verso il bagno della sala d’aspetto. I rumori convulsi che seguono, ben distinti anche per l’orecchio umano, lasciano pochi dubbi sul fatto che stia vomitando anche l’anima.
Derek vorrebbe tanto fargli compagnia, ma in questo momento la priorità è alleviare il male. Le linee nere corrono lungo il suo avambraccio e, a ogni secondo che passa, l’espressione di Stiles si distende e si fa più serena. Quando il suo viso non è altro che l’immagine rilassata del sonno, Deaton posa una mano sulla spalla di Derek. «Basta così. Stiles sta bene adesso,