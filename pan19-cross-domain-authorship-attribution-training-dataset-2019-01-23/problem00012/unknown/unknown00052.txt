a scacchi gialli. Il suo cuore fece una piccola capriola nel petto.

Riconosceva quel plaid proprio come aveva riconosciuto a colpo sicuro i biglietti della partita di basket. Solo che quelli erano legati a un avvenimento comune. Perfino trattandosi di loro non c’era nulla di fuori dell’ordinario in due ragazzi che andavano insieme a guardar giocare la loro squadra del cuore. La squadra del cuore di Derek, per la precisione, anche se in fondo a Stiles il basket non dispiaceva. La copertina che ora Stiles aveva tra le mani, invece, era tutto un altro paio di maniche. Gli riportava alla memoria una vera e propria avventura; una delle esperienze più incredibili della sua vita.

Stiles l’aveva usata per asciugarsi, in un pomeriggio primaverile che era sembrato quasi estivo. Gliela aveva prestata Talia Hale. Ciò che rendeva tutto assurdo era il fatto che quell’avvenimento era accaduto solo pochi mesi prima e, contemporaneamente, anche qualche decennio addietro.

«Wow.» Stiles era consapevole di aver sul serio viaggiato indietro nel tempo, come in un film di fantascienza o in una puntata del Doctor Who. Però un conto era saperlo e un altro era avere a portata di mano una prova tangibile del fatto che non aveva soltanto sognato. Non che avesse quel tipo di dubbi, ma… «Wow!»

Anche le due rune incise da Talia erano una dimostrazione che Stiles aveva davvero emulato Marty McFly, solo che ormai gli erano familiari al punto che non era facile ricordarsi sempre che venivano dal passato. Anche a causa del fatto che il bracciale originario era stato diviso in due e i cordini sostituiti, gli amuleti erano più che mai concreti e ancora integri. Sembravano nuovi di zecca. Perciò si poteva scordarne la provenienza – valore affettivo a parte – e convincersi che fossero stati appena realizzati.

La copertina rossa e gialla, invece, era rovinata in più punti, stinta, scolorita e segnata dall’uso. Un paio di fili erano tirati, il bordo era liso e assottigliato in più punti.

Stiles la ricordava nuova fiammante, morbidissima, dai colori sgargianti. Gli pareva di averla usata solo il giorno prima e rammentava alla perfezione come si era sentito sciocco e impreparato, tutto infagottato in quella lana rossa, mentre cercava le parole giuste per presentarsi a Talia Hale e chiederle aiuto.

Per la sua percezione da allora era trascorso un lasso di tempo relativamente breve, ma in un certo senso era passata una vita intera e la coperta lo testimoniava. I decenni avevano lasciato traccia del loro passaggio sulla stoffa in modo inequivocabile.

Era pazzesco! Stiles faticava a capacitarsene e, nello stesso tempo, stava iniziando a domandarsi come mai Derek aveva ancora quel vecchio plaid da culla e perché lo teneva tra i suoi oggetti più cari. Oh, certo, lo faceva un sacco di gente: conservavano abiti, scarpine o coperte di quando erano stati bambini. Come ricordo. In effetti, probabilmente, che Derek l’avesse ancora non era poi chissà quale mistero. Semmai c’era da chiedersi come la coperta fosse scampata all’incendio.

 





 

Stiles si scoprì parecchio emozionato nel rivederla. Stava quasi per accostarla al viso in un moto inconscio e irrefrenabile, quando il portellone del loft si aprì sferragliando. Non c’era tempo per rimettere tutto a posto ed evitare di essere colti in castagna. Stiles maledisse la sua natura di umano che non gli aveva consentito di accorgersi con largo anticipo che qualcuno stava arrivando.

L’istinto lo spinse ad alzarsi in piedi e – se non altro – affrontare a testa alta lo sdegno che Derek gli avrebbe riversato addosso. La sua mente, però, provò a ordinare ai muscoli di non muoversi, quasi che restando inginocchiato accanto al baule Stiles potesse passare più inosservato. Il risultato di quell’antitesi di impulsi fu una specie di sussulto sgraziato che lo scosse lasciandolo fermo sul posto, con il plaid stretto tra le dita.

Derek era ancora ritto sulla soglia e lo fissava con gli occhi sgranati, scuotendo leggermente il capo.


          (See the end of the chapter for  notes.)
          





 

«Stiles?»

Derek sapeva che era inutile chiedere. C’era poco da chiarire. Stiles si era fatto beccare, per così dire, con le mani nel sacco. Nel baule, in realtà, in quel caso specifico. Non che facesse molta differenza.

Derek avrebbe dovuto essere incazzato nero per l’evidente e smaccata violazione della sua privacy, invece era più che altro imbarazzato. A morte.

Stiles era curioso ed era un ficcanaso. Derek lo conosceva, non era sorpreso di scoprire che, in sua assenza, Stiles non si era fatto il minimo scrupolo a frugare tra le sue cose, fregandosene del fatto che “chiuso con un lucchetto” di norma significava “proprietà privata: state alla larga!”

Per essere del tutto sinceri, comunque, segretezza e lucchetti volevano dire soprattutto che Derek si vergognava ad ammettere di essere un gran sentimentalone. Anche solo quella vergogna, a pensarci bene, era stupida e ridicola. Che c’era di male nell’avere voglia e bisogno di conservare piccoli ricordi tangibili del passato e delle persone che uno amava? Non era poi così strano, un sacco di gente lo faceva. Non c’era nulla di immaturo in un simile comportamento, specie quando di cose belle da rammentare e di oggetti che le