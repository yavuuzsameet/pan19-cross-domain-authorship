perfino i peggiori disastri usando il senso dell’umorismo.
«Tu lo sapevi» non poté fare a meno di puntualizzare, a costo di accanirsi ancora contro se stesso.
«Io leggo sempre le rune in piccolo.» Questa volta la mano di Derek si posò davvero sulla sua spalla e Stiles si ritrovò a guardarlo dritto negli occhi da una distanza molto, molto ravvicinata. Non aveva idea di come Derek fosse riuscito ad accostarglisi così tanto, al punto che a ogni respiro i loro corpi quasi si toccavano.
Ecco, era esattamente così che Stiles aveva voluto approcciarlo, per baciarlo e per scoprire una volta per tutte se si era sbagliato o no nel pensare che, malgrado non facessero che battibeccare, tra lui e Derek poteva davvero esserci qualcosa di speciale. Solo che Stiles si era figurato che sarebbe successo in un angolino appartato, mentre erano ancora un po’ euforici per via dei brindisi e degli auguri. E non aveva mai nemmeno immaginato che a colmare la distanza potesse essere Derek. 
Stiles era stato convintissimo di dover fare il primo passo. Così convinto che la pressione gentile delle labbra di Derek sulle sue lo fece addirittura sobbalzare per la sorpresa. «Chiudi gli occhi, stupido» sì disse, ma ci riuscì a fatica. Il viso di Derek era così vicino al suo e la notte era buia e, di conseguenza, tutto ciò che Stiles poteva a vedere era indistinto e sfuocato, però aveva bisogno di guardare. Aveva bisogno di toccare. Non gli bastava sentire il fiato di Derek sulla bocca. Nemmeno la sensazione calda e pressante del bacio era sufficiente a far sì che Stiles si convincesse che era tutto vero.
Stava succedendo sul serio, nonostante lui avesse combinato un disastro. Stiles allungò una mano, strinse alla cieca la stoffa della giacca di Derek, la torse, la afferrò e, finalmente, chiuse gli occhi e ricambiò il bacio.
Nulla era andato come l’aveva pianificato, eppure, all’improvviso, tutto era assolutamente perfetto. Stiles sapeva che era sciocco sentirsi così, quando solo pochi istanti prima si era odiato e biasimato in ogni modo. Se ne rendeva conto ma gli era impossibile non sentirsi di colpo leggero e come ubriaco. Gli pareva che Derek avesse il naso gelato e le labbra bollenti e avrebbe voluto dire qualcosa, fargli capire come si sentiva, invece l’unica cosa che era in grado di fare era premerglisi addosso e baciarlo con più foga, sperando di fargli comprendere che era ancora contrito per aver rovinato il Natale a entrambi, ma che lo amava. Oh, sì, lo amava e il solo fatto che Derek lo stesse baciando rendeva comunque quel Natale il più bello di sempre.
«Non mi interessa molto dell’albero, del cenone e di tutto il resto.» Derek si era scostato con lentezza, e adesso lo stava fissando di nuovo dritto negli occhi. «Per me non è un problema essere qui. Mi sta bene. All’alba la magia sarà svanita, comunque. Sto bene dove sono. Con te.»
Stiles annuì, con le guance che scottavano, il cervello confuso e il cuore in subbuglio. Aveva ancora un piccolo peso nel petto, però, malgrado tutto. Una lenta carezza delle dita di Derek spianò la smorfia che gli stava di nuovo facendo contrarre il viso.
«Vorrei poter fare qualcosa per avvisare Scott e lo Sceriffo che siamo sani e salvi, Stiles, mi spiace. Nemmeno io sapevo che un incantesimo come questo potesse bloccare anche la ricezione dei cellulari. Ma andrà tutto bene, ok? Non c’è più pericolo lì fuori, grazie a te, e anche se saranno preoccupatissimi appena potremo raggiungerli andrà tutto a posto. Concentrati solo sul fatto che li hai salvati. Hai salvato un sacco di gente, stanotte.» Dopodiché, prima che Stiles potesse rispondere o anche solo meravigliarsi di tutta quella improvvisa loquacità, Derek si chinò per baciarlo di nuovo.
Stiles non si chiese come avesse fatto Derek a capire con esattezza quale ansia ancora lo opprimeva. Era abituato al fatto che, con l’andar del tempo, Derek aveva imparato a leggere le sue emozioni con i sensi, molto meglio di quanto di norma non desse a vedere. In ogni caso in quel momento non aveva importanza.
Il bacio che li univa era favoloso. Diceva più di mille parole e aveva tutto il sapore di una promessa a lunga scadenza. Stiles non riusciva nemmeno a pensare di renderlo più profondo o più aggressivo, anche se aveva fantasticato almeno un milione di volte su come sarebbe stato mordere Derek, stuzzicarlo, saggiarne la resistenza e scoprire fino a che punto poteva spingerlo prima che i vestiti di entrambi iniziassero a volare via a brandelli. Si era trattato di mera immaginazione, però. Fino a pochi minuti prima Stiles non era stato nemmeno certo di essere ricambiato e ora non riusciva a prendere fiato e non voleva fare altro che lasciarsi baciare, scordarsi dov’erano, assaporare ogni attimo.
Quando il bacio finì si sentì quasi derubato. Ma poi Derek sorrise e, senza la minima traccia dell’impaccio che aveva sempre mostrato in passato ogni volta che aveva dovuto fargli un complimento, disse: «È un incantesimo complicato e ti è riuscito al primo colpo. Sono orgoglioso di te, Stiles».
Le parole risuonarono nette nel silenzio notturno e dentro il petto di Stiles.