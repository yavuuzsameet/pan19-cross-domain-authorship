Per un attimo aveva sperato che sarebbe stato Scott, che sarebbe entrato dalla porta, con la sua aria da cane bastonato e lo avrebbe abbracciato per piangere insieme, come avevano pianto insieme per la morte di Claudia o per la separazione dei genitori di Scott.

Invece quel tempo sembrava così distante che a Stiles pareva fosse passata una vita intera da quel periodo; forse non era neppure solo un'impressione, magari quel giorno in cui erano quasi morti erano morti davvero. Se era così, l'aldilà faceva più schifo della vita vera.

Ad entrare, comunque, non fu Scott, cosa che non lo stupì affatto. Aveva intuito che l'unico che avrebbe potuto fermarlo -o almeno provarci- sarebbe stato Derek; gli altri erano troppo occupati a piangere Allison per provare ad aiutare Stiles a gestire tutto ciò che lo tormentava.

Si aspettava quasi di vederlo entrare come al solito dalla finestra, quasi dimenticandosi che ora suo padre sapeva che Derek era più o meno un tipo okay. Non che in realtà lo sceriffo approvasse, ma Derek si era dimostrato seriamente preoccupato di mantenere Stiles in vita, quindi... Erano punti a favore.

E poi Stiles era sicuro che suo padre ricordasse perfettamente Derek al posto del re sulla sua scacchiera - maledetto subconscio che cercava di portare allo scoperto cose che non aveva il tempo di accettare solo per imparare a negarle di nuovo.

“Quindi lasci la città?” esordì Derek, fissandolo ancora dallo stipite della porta. Stiles aveva quasi voglia di sorridere a vederlo lì, che cercava fisicamente di sbarrargli la strada.

Pensava fosse un po' ipocrita, a dirla tutta, che proprio lui a cercasse di fermarlo, lui che solo pochi mesi prima si era preso una pausa da quella città maledetta con la scusa di riportare Cora da dovunque avesse deciso di sbucare dopo anni di silenzio.

“L'alternativa è tornare alla Echo House, ma non mi pare la migliore delle idee né per la mia sanità mentale, né per le finanze di mio padre.” rispose solo, un sorriso vuoto stampato in viso.

Ci fu una pausa, poi Derek fece un paio di passi avanti e varcò la soglia. “Sei sicuro?”

Stiles sospirò e annuì; sapeva che l'altro non stava parlando della Echo House, sapeva che chiedeva solo se Stiles fosse sicuro di farcela. Era da un po' che coglievano al volo ciò che c'era davvero dietro le parole l'uno dell'altro.

Le uniche volte in cui Stiles fraintendeva, erano le volte in cui voleva fraintendere, come per quella volta della missione nella cassaforte. Sapendo quanto pericoloso potesse essere, avrebbe voluto essere in prima linea accanto a lui, anche se, ripensandoci ora a mente fredda e sapendo che si trattava di una trappola, sarebbe stata una pessima idea.

“Verrò con te.”

Stiles alzò lo sguardo su di lui, sorpreso. “Cosa?”

“Verrò con te. Andiamo.” ripetè, afferrando la borsa di Stiles accanto alla porta e avviandosi lungo il corridoio.

“Dove?” chiese Stiles seguendolo giù per le scale e poi fuori casa, lungo il vialetto dove era parcheggiata la Jeep.

“San Francisco, Los Angeles, New Orleans, Miami, New York... Non lo so ancora. Non è importante, scegli un posto a caso che possiamo raggiungere con l'auto dalla cartina e ci andremo.” continuò Derek mettendo la borsa di Stiles nel retro della Jeep per poi salire dal lato del guidatore.

Stiles si appoggiò contro lo sportello, fissando Derek dal finestrino completamente aperto. “Non credo la mia auto riuscirebbe ad arrivare oltre il Colorado.” tentò di scherzare per non pensare davvero a ciò che stava dicendo Derek.

“Allora prenderemo la Camaro.” rispose con una scrollata di spalle. “Avremmo comunque dovuto fermarci da me per prendere la mia roba.”

Stiles sospirò di nuovo e sorrise appena, stavolta un sorriso sincero. “Sapevi già che saresti partito con me, non è vero?” Stiles si voltò verso la casa e notò suo padre sbirciare dalla finestra della cucina, una tazza di caffè tra le mani e l'espressione da sceriffo che aveva ogni volta che vedeva un suo piano andare in porto. Era la stessa espressione che aveva anche Stiles qualche volta...

“Indovino: mio padre.”

Derek rimase in silenzio per qualche istante. “Anche se non me lo avesse chiesto lui, sarei comunque partito con te. Mi ha solo risparmiato il doverti raggiungere quando avrei scoperto che te n'eri andato.”

Stiles lo fissò, stupito della confessione. Derek non era persona da rispondere in modo così diretto. Di solito faceva un cenno con la testa, usava solo il minimo di parole necessarie -talvolta così poche che si era costretti a dare un'interpretazione personale. Era così strano vederlo aperto come lo era in quel momento.

“Parlerai così tanto anche lungo il viaggio?” scherzò, un altro sorriso sincero ad increspargli il volto.

Derek sbuffò e lo fissò storto, come se fosse annoiato dalla mancanza di rispetto nei confronti del suo sacrificio di tentare di parlare come una persona comune.

“Okay, okay.” disse Stiles tornando serio. “Non lo so neppure io, Derek. Voglio solo un posto dove poter smettere di pensare.” continuò poggiando la testa contro lo sportello della Jeep, chiudendo gli occhi con un lungo