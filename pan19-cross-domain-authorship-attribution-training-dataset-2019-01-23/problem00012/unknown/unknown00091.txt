farlo e basta, perché prima che Derek tornasse non c’era stato ancora nulla tra di loro, se non nei suoi desideri inconfessati. Però Derek era tornato e aveva detto che ricambiava i suoi sentimenti, che anche lui gli era mancato da morire, che non sarebbe mai più andato via.
Eppure Stiles si sentiva così stanco e a tratti confuso e perfino il piacere e le sensazioni legate all’aver fatto l’amore stavano iniziando a sembrargli lontane e distorte. Cominciavano a sbiadire, a differenza dei segni sulla pelle di Derek, quelli che non avrebbero proprio dovuto esserci.
Oppure Stiles si sbagliava a pensare che avrebbero dovuto guarire prima? Quanto poteva metterci un piccolo grumo di capillari sanguigni spezzati a tornare normale quando c’era di mezzo un licantropo? E perché nella stanza all’improvviso faceva tanto freddo? Perché le lenzuola erano così impalpabili e avevano cambiato colore? Perché Derek non rispondeva e non si svegliava, malgrado Stiles gli avesse appoggiato una mano su un fianco per scuoterlo, chiamandolo per nome?
Stiles non lo sapeva. Non trovava nemmeno uno straccio di risposta e non aveva più sonno, ma non riusciva comunque a muoversi e le sue palpebre si stavano facendo di nuovo troppo, troppo pesanti.
Pareva che l’unica cosa che non si era ancora paralizzata fosse il suo cuore che batteva furioso facendolo rabbrividire di un assurdo tremore confinato solo all’interno del suo corpo. Stiles si sentiva gelare, ma sudava. Provò a gridare, però non emise alcun suono, e non era nemmeno certo di stare sul serio respirando.
Riaprì gli occhi, a prezzo di uno sforzo enorme, e la sola cosa che riuscì a mettere a fuoco fu la sua stessa mano ora stretta in modo spasmodico sul cotone sfatto delle lenzuola che erano diventate rosse come sangue.
Derek non c’era più e il pugno di Stiles era serrato in un crampo lancinante e realistico, ma aveva sei dita.
Solo allora Stiles si svegliò sul serio, di soprassalto, scattando a sedere sul letto, mentre la sua coscienza prendeva atto del luogo in cui si trovava e del fatto che non era più addormentato. No, non dormiva più. Era sveglio, raggomitolato in un letto non suo, ed era spaventato e solo.
Stiles sentì le lacrime bruciare agli angoli degli occhi ormai spalancati e finalmente riuscì a gridare, con tutto il fiato che aveva in gola, come se Lydia gli avesse prestato la voce.
Nel buio del loft vuoto nessuno gli rispose.
 


*
 


Derek era abituato a vegliare o a dormire un sonno leggero, all’erta, con i muscoli pronti a scattare e i sensi vigili per tutto il tempo.
Anche per quel motivo amava ogni singolo indizio del fatto che Stiles fosse abbandonato nel sonno.
Per anni, quando il buio era calato anche dentro di lui, scuro e vischioso quanto l’oscurità della notte, là fuori, oltre i finestroni del loft, Derek aveva sentito freddo. Si era ritrovato a rabbrividire, perfino quando non era stato da solo nel groviglio nervoso delle lenzuola sfatte che odoravano di speranze troppo incerte e di sesso.
Ogni tanto Derek provava ancora quel gelo, nelle brutte giornate e nei momenti peggiori, a meno che accanto a lui non ci fosse Stiles, proprio come in quel momento.
Il che era buffo, non aveva alcun senso e, nello stesso tempo, aveva tutto il senso del mondo.
Stiles era la più inverosimile tra le presenze nella sua vita, eppure c’era, e si era reso indispensabile. Era stato un fastidio, una distrazione, un pensiero molesto, ma con l’andar del tempo era diventato qualcuno per cui preoccuparsi, un alleato, un amico, un membro del branco, un rifugio sicuro. E magari era assurdo, e Derek faticava ancora a credere che fosse vero, però era una certezza: Stiles era la persona giusta da amare.
Derek lo desiderava, lo voleva così tanto da non riuscire a capacitarsi di averlo per sé. Non riusciva proprio a credere che Stiles fosse suo, che anche lui provasse i suoi stessi sentimenti.
Stiles dormiva e Derek spiava il suo sonno e lo faceva con il cuore stretto come quello di un bambino irrequieto in un giorno di litigi, di nuvole e di pioggia.
Starsene lì disteso a contemplare Stiles, ad ascoltare il suo respiro lento e il battito placido del suo cuore, faceva male e, nello stesso tempo, era come la calma perfetta dopo una tempesta,  rassicurante come labbra appena appoggiate su una tempia in un sussurro lieve e gentile.
Tutto diventava così calmo e quieto, a volte, con Stiles che dormiva accanto a lui, in parte pressato sotto di lui, addirittura. Perché certe notti un abbraccio non bastava a nessuno dei due, specie  quando fuori il vento suonava come un coro di voci tristi, provenienti dal passato, ed entrambi avevano bisogno di ancorarsi al presente e l’uno all’altro per non ascoltarlo e per non essere soffiati via.
Nella nuova pace che Stiles aveva raggiunto, proprio all’interno, nel nucleo più segreto e caldo di quella serenità, Derek si era scavato una tana, in silenzio, senza dire niente, senza chiedere il permesso ma con cura, in modo che la sua intrusione non provocasse a Stiles il minimo dolore.
Lo guardava dormire e il groviglio di felicità e di