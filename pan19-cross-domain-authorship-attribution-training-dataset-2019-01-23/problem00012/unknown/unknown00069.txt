Josh! Stronzo!», maledice di nuovo, inserendo le chiavi nell'iniezione. Respira. «Dov'è Stiles?», s’interessa, cambiando tono.

«Aveva voglia di camminare», dice Derek, riluttante.

«Aveva voglia di camminare», ripete Laura, basita. «Derek, che diavolo hai combinato questa volta?», chiede alla fine, più stanca che arrabbiata.

Derek guarda fuori dal finestrino. «Starà bene», risponde, senza negare la colpa.

Laura apre la bocca senza emettere alcun suono, apparentemente incapace di trovare un insulto adeguato. Poi scuote la testa e mette in moto, la bocca storta in un sorriso deluso. «A volte davvero non ti capisco», gli dice.

Nessuno di loro due aggiunge altro per tutto il viaggio di ritorno. È una cosa passeggera, si dice Derek: Stiles è fisiologicamente incapace tenere il broncio per più di un paio di giorni. O almeno lo è quando i loro litigi girano attorno a cose come vegetali e pastelli colorati.

Derek non è fiero di come si è comportato: Stiles è una sua responsabilità. Dovrebbe saperci parlare meglio di così. Le sue preoccupazioni e il suo senso di colpa, però, vengono presto messi da parte.

Durante la cena gli aneddoti fantastici di Peter s'intrufolano nella conversazione, e Derek si scopre a prestare maggiore attenzione del solito al modo in cui le mani di Gemma cercano quelle di suo zio sotto il tavolo da pranzo, e a come le loro dita continuano a sfiorarsi senza un motivo apparente.

Derek torna a riflettere sulla Luna di gennaio. Pensa che forse avrà un vantaggio su suo cugino, se per allora avrà una compagna al suo fianco. Kate è forte e determinata: sarebbe un lupo fantastico.

Perso nelle proprie fantasie, Derek non fa caso né alle occhiate sospettose che i suoi genitori si scambiano sopra la sua testa, né al disappunto che oscura il volto di Laura.

Quella notte sogna Kate che corre al suo fianco durante il plenilunio.

~ * ~

L'appartamento di Kate è un piccolo bilocale non molto lontano da scuola. C'è un bar di fronte al portone e una farmacia in fondo alla strada. Derek non nota molto dell'arredamento, se non la lampada da tavolo che getta ombre scure sulla pelle di Kate e il tavolino basso dove il suo ginocchio sbatte quando Kate si piega in avanti per offrirgli una tazza di tè.

«Ti piace?», gli chiede lei.

Derek deglutisce, nervoso, e si asciuga i palmi nel tessuto dei jeans. «S–sì», mormora, prendendo un altro sorso. Si sforza di tenere lo sguardo lontano dalla scollatura di lei. Tenta di concentrarsi sul lobo del suo orecchio sinistro; sul colore dei suoi occhi; sul modo in cui le sue labbra s'increspano quando sorride. E poi sulle dita che gli accarezzano la coscia, salendo sempre più vicine al suo inguine.

Derek sobbalza. Non è più così convinto che parlare rientri per davvero nei programmi di Kate. Non ha alcuna obiezione in merito. O così crede finché l'aria sembra abbandonare la stanza tutta in una volta.

Kate gli posa una mano sulla fronte. «Va tutto bene, Derek?», si accerta, preoccupata. «Sei pallido».

Derek scuote la testa, vittima d'un improvviso quanto inaspettato attacco di vertigini. Non sta succedendo. No, no, no: non sta per vomitare sul pavimento tanto perché è nervoso e non sa letteralmente dove mettere le mani. «Posso... posso usare il bagno?», chiede, patetico.

Kate annuisce; questa volta c'è qualcosa di forzato nel suo sorriso. «Certo», permette comunque. Gli indica la porta sulla destra, accanto alla camera da letto. La sensazione di nausea aumenta.

Derek chiude a chiave e si lascia cadere in avanti, le braccia rigide lungo il bordo del lavandino. Incontra il proprio sguardo nello specchio, e non è sorpreso dai cerchi scuri che gli incorniciano gli occhi. Si scosta di lato, scosso dai brividi, e vomita una sostanza bluastra nel lavandino. Si sente meglio, una volta che il suo corpo si è liberato di quello strano intruglio.

Dopo che si è sforzato di bere l'acqua metallica del lavandino smette persino di tremare. Forse è solo colpa di qualcosa che ha mangiato per cena. Kate gli ha offerto dei sandwich assieme al tè, e lui li ha divorati senza nemmeno annusarli. Probabilmente erano pieni di roba verde.

Derek infila la testa sotto un getto d'acqua fredda e scuote il capo, irritato. Spera che Kate non lo giudichi un idiota, o che perlomeno non rida di lui come invece si meriterebbe. Non crede che sarebbe in grado di sopportare il colpo.

Sta ancora dandosi dell'idiota quando, chiuso il rubinetto, nota qualcosa di strano: persone che parlano in tono urgente, dall'altra parte della porta. Un rumore di vetri rotti, seguito dai familiari toni di una colluttazione. Derek si precipita in salotto, gli occhi che bruciano e gli artigli pronti di fronte al pericolo. La scena che si trova davanti lo riduce a una statua di sale.

Sua madre tiene Kate sospesa per la gola, la schiena contro il muro e i piedi che calciano l'aria. C'è del rosso, sugli artigli di sua madre