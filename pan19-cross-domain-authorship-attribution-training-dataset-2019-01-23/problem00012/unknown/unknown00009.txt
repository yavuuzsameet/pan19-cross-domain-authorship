normale Stiles. Non credo ci sia nulla. Chiunque sia stato, ora non è qui a Beacon Hills.»
Finito di mangiare Stiles e Derek si erano seduti ancora una volta sul divano e, svogliatamente, avevano provato di nuovo a scrivere qualche parola. Stiles aveva provato a tracciare un codice molto fantasioso, ma gli occhi di Derek avevano faticato a rimanere aperti e il torpore alla fine aveva colto anche lui.
«Papà, rimango a dormire da Derek» bisbigliò al padre.
«Qualcosa di serio? Devo aspettarmi qualche problema?» chiese lo Sceriffo e a Stiles venne da ridere e da piangere allo stesso tempo.
«No, nulla» rispose.
Derek si mosse nel sonno e affondò il viso nell’incavo del suo collo, il capo pesante e solido. Il suo fiato gli faceva venire il solletico. Stiles si costrinse a rimanere fermo, a salutare il padre con un «A domani» e a non stringere Derek a sé.
Era stanco e aveva bisogno di riposare, in fondo.





Fanart di piratesyebewarned


 (Cambiamo approccio, ragazzone)



Nell’ampio ambiente del loft la voce aliena di Derek con quel tono un po’ metallico a Stiles era divenuta insopportabile, non ce la faceva più ad ascoltarla.
«Spegni quel maledetto affare, Derek!» sbottò, ma ovviamente quel troglodita mica lo stava ascoltando. Sembrava preso da una delle sue crisi di immobilità e fissava il registratore come se dentro ci fosse nascosto il segreto della vita.
Avevano ascoltato il nastro decine e decine di volte, ad ogni velocità possibile, da soli e insieme a tutto il branco.
Ognuno di loro aveva proposto la sua teoria, ognuno aveva accennato un tentativo di soluzione, di solito del tutto inutile, ma tutti, mentre lo facevano andare per la millesima volta, avevano fatto abbastanza chiasso da rendere l’ascolto almeno sopportabile. Ora risentirlo in quel silenzio era davvero troppo.
Stiles era a dir poco frustrato. E il comportamento tenuto da Derek per tutta la giornata non aveva reso la cosa più sopportabile.
Stiles lo sapeva che già in condizioni normali, essere circondato da una specie di folla lo irritava, ma era anche certo che Derek capisse il significato di quell’invasione di massa da parte del branco. Volevano tutti bene a quel bestione. Solo che Derek non arrivava a capire che gli amici volevano aiutarlo.
La notizia poi che quel maledetto di Deaton avrebbe ritardato il suo ritorno, non si sapeva ancora di quanto, se qualche giorno o addirittura una settimana, aveva aggravato l’umore già nero di Derek.
Quando i ragazzi erano andati via promettendo di tornare prima possibile, Derek aveva riavviato la registrazione ed era da almeno cinque minuti buoni che stava lì ad ascoltare quel mucchio di parole insensate con l’aria cupa.
Non che Stiles potesse vederlo in viso, dato che Derek si ostinava a guardare il piccolo registratore come se ne andasse della sua vita, ma era certo che avesse un’espressione lugubre. Si capiva da come teneva le spalle piegate in avanti in modo avvilito, o da come serrava e disserrava i pugni – unico aspetto che aveva convinto Stiles che quello non fosse uno dei suoi momenti di immobilità dovuti alla maledizione.
Stiles rimase a guardarlo seccato, cercando di capire se Derek stava ascoltando la sua stessa voce e la stesse sentendo normale o se invece anche per lui non era che un insieme di suoni alieni.
Dal ricordo della sua prima reazione all’ascolto Stiles propendeva per la seconda ipotesi, dato che l’aveva visto sussultare e spalancare gli occhi. Non si spiegava come mai, dato che era certo che invece quello che scriveva a Derek sembrasse perfettamente normale. Niente sussulti e nessun sguardo attonito quando rileggeva qualcosa che aveva scarabocchiato su un foglio.
Oramai Stiles si stava letteralmente arrampicando sugli specchi alla ricerca di un senso in quell’assurda situazione. Non c’era una logica su cui potesse basarsi. Nessun codice, niente di niente.
Secondo Lydia, che aveva passato con lui più tempo di chiunque altro, cercando di decifrare quell’ammasso di simboli e lettere, la scrittura cambiava a secondo delle emozioni di Derek. Anche quando parlava spesso i suoni si addolcivano se Derek era relativamente tranquillo, cosa già rara in condizioni normali. Ragion per cui, di solito   le parole che gli uscivano di bocca erano solo un susseguirsi di suoni aspri e gutturali, una sequenza di consonanti ammassate a caso. Un tale garbuglio di sillabe che Stiles, se non le avesse sentite con le sue orecchie non avrebbe creduto nemmeno pronunciabili. Invece Derek le pronunciava eccome. E lo faceva da arrabbiato. E più si infuriava più le sue frasi diventavano lunghe e impronunciabili, acuminate e taglienti come spade.
«Secondo me dobbiamo cambiare approccio alla cosa, Stiles» gli aveva detto Lydia. «Se riusciamo a capire di che tipo di maledizione si tratta, forse troveremo anche il modo per toglierla. Farò qualche ricerca e se trovo qualcosa di utile ti avverto.»
La voce di lei era stata tranquilla, priva di apprensione ma Lydia non era riuscita a tranquillizzarlo. Stiles aveva sempre saputo di essere un tipo apprensivo, e molto spesso ne aveva avuto anche tutto il diritto di esserlo. Fare parte di un branco di creature soprannaturali e sopravvivere, con il solo aiuto di una mazza da baseball e di un cervello iperacuto non lo aveva reso meno paranoico e tra