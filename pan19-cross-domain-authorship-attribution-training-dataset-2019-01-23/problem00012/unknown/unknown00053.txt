non saranno certo le abilità belliche di un Cavaliere senza spada ad aiutarli.

Kate si volta a guardarlo quando la distanza tra loro è ridotta ad un metro. La vede riconoscerlo nel sorrisetto compiaciuto che le compare sulle labbra, ma l'attimo dopo gli dà le spalle, come se contasse meno che niente. «Non ti conviene stare qui, tesoro» cantilena, tirando fuori un rampino da sotto il mantello. Derek fa un altro passo verso di lei, prendendola per i polsi e sbattendola contro il muro. Lei ride, lascia che il cappuccio le scivoli sulle spalle e gli manda un bacio.

«Oh, Derek, non ho tempo per rimanere qui a giocare con te» lo beffeggia, reclinando il capo. «Vorrei tanto, ma non posso».

«Verrai a palazzo e rivelerai a mio padre i vostri piani».

«Neppure un saluto, mio Principe?» mormora, accarezzandogli con la punta delle dita le mani. «Mi aspettavo qualcosa di meglio, da te. Un bacio. Una poesia vergata su pergamena» fa una pausa, andando a cercare nella memoria ricordi che Derek vorrebbe raschiarle via senza pietà. «Una rosa bianca, magari? Sai, forse ho sbagliato a respingerti» lo squadra da capo a piedi. «Sei ancora disponibile?»

Qualcosa la colpisce alla testa e Kate rotea gli occhi all'indietro,accasciandosi tra le sue braccia. Derek la sostiene all'istante, voltandosi indietro. Stiles ha le mani alzate e lo sguardo allucinato.

«Non volevo farlo» spiega il Cavaliere, mordendosi un angolo della bocca. «Lo giuro, non volevo. Sono inciampato».

Derek ha qualche dubbio, ma quando vede cos'ha colpito Kate non è sicuro di cosa pensare: dopotutto Stiles non è mai sembrato tanto incline a separarsi dalla propria Coppa.

*

«Hanno deciso di riunire gli Arcani Minori a modo loro» spiega il Paggio di Coppe, stringendo le mani a pugno. La sua Coppa è legata con cura alla cintura che ha in vita, un po' più piccola di quella di Stiles, ma non per questo meno importante.

«Vogliono la guerra, anziché la pace» riassume per tutti Sir Peter, sorridendo con falsa allegria. «Tipico da parte loro».

Stiles ha voglia di passarsi le mani tra i capelli, ma palesare la propria frustrazione non servirebbe a niente. Kate è rinchiusa nelle prigioni, ma l'avanzata nemica continua inesorabile e i messaggeri mandati al Regno di Danari tardano a farsi vedere. Getta uno sguardo a Scott e il panico negli occhi dell'amico è quello che gli serve per ritrovare il controllo. Se entrambi andassero nel panico per ogni problema che il loro Regno si trova di fronte, il Seme di Coppe non vanterebbe alcun territorio da governare.

Il Re di Spade è immobile, seduto sul suo trono. La spada che ha sulle ginocchia brilla con le luci delle fiaccole, minacciando vendetta su coloro che hanno tentato di recar danno alla sua famiglia. Se non fosse stato per Scott e per il commento ben poco sottile di Lady Kate, il palazzo sarebbe andato a fuoco, grazie ad un gioco di candele e tende ideato dal Cavaliere di Bastoni.

Le pattuglie sulle mura urlano avvertimenti di tanto in tanto, rompendo il vociare preoccupato del Consiglio, ma Stiles non si sente al sicuro.

Quando incontra lo sguardo di Derek, sa già come andrà a finire quella notte.

*

Lo sguardo di Scott è un martello sulla testa che torna ad ogni scalino fatto. Stiles rotea gli occhi, posandosi al muro viscido di umidità che porta ai sotterranei, cercando di non sbottare lì sul posto, quantomeno per salvare entrambi dalla possibile furia omicida del Principe.

Le guardie rivolgono loro uno sguardo, prima di tornare a parlare. Stiles vorrebbe chiedere al Principe se è così normale essere rilassati quando si ha un Cavaliere di Spade incarcerato, ma la figura nella penombra del corridoio gli fa deglutire qualsiasi domanda. Peter gli rivolge un cenno ed un sorriso tagliente, e l'attimo dopo la mano di Scott si stringe al suo avambraccio. Stiles sa che quello è il codice per dire che la situazione non gli piace per niente, quindi rallenta, facendo in modo da camminare a fianco dell'amico.

«Non mi piace» sussurra Scott, strappandogli un sorriso. Peter non piace neppure a Stiles, ma non ha intenzione di dirlo proprio a due metri da lui.

Derek apre la grata dell'unica cella occupata, con uno scatto metallico che riverbera nello spazio attorno a loro. Stiles ritorna a concentrarsi sul Principe, cercando di fare respiri profondi e di mantenere la calma. Ricorda ancora con fin troppa precisione il modo in cui Lady Kate gli si era rivolta durante la sua visita al Regno di Bastoni: gli sguardi compiaciuti, gli occhiolini a tradimento, i commenti sarcastici sulla sua giovane età. Scuote il capo e li rimette al loro posto, concentrandosi sui muscoli tesi del Principe che pare immobile nel fissare la loro prigioniera.

C'è qualcosa, riflette, ascoltando le domande secche di Derek alternate alle risposte melliflue di Lady Kate. Qualcosa che odora di passato, di tradimenti e di ferite ancora aperte.

*

Derek sbatte la porta e non si cura neppure di voltarsi, quando la sente riaprirsi l'attimo seguente. Sa chi è, sa perché è lì e non