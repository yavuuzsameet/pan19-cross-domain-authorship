su mille delle domande che lui gli rivolge ogni giorno. Probabilmente la cosa è dovuta a quel discorso che Stiles ha letto sul libro di Deaton, dove si parlava del valore delle parole. Sembra una cosa piuttosto interessante, ma Stiles non ha mai avuto abbastanza filtri per dire le cose giuste. Certo, è un maestro indiscusso a dire tutto e dire niente, ma ha poco a che fare con quel discorso.

Un altro colpo al piolo e poi si rialza, sistemandosi la schiena esausta. «A parte mio padre e il suo improvviso interesse per il miele, hai qualcos'altro da dirmi?»

«Che cosa state preparando?» La voce di Derek sembra stranamente monotona. Stiles si volta a guardarlo: non ha l'aria del tutto sana. Pelle diafana, cerchi sotto gli occhi. Tutti i segni di quella che si direbbe una bella serie di notti passate in bianco, o di una malattia in cova. Eccezion fatta che Derek non è umano, ma un essere potenzialmente immortale che – in teoria, tesi non ancora comprovata – è allergico ai metalli troppo lavorati.

«Stai bene?»

Derek lo guarda con la coda dell'occhio, tutto minaccioso e cupo, poi torna a fissare la tenda che Stiles ha appena finito di montare. «È temporaneo».

«Sembri me quando inizia a fare freddo» tenta di scherzare lui, dandogli una pacca sulla spalla.

Derek fa una smorfia, forse per la manata, forse per l'essere stato comparato ad un misero umano, Stiles non lo sa e non vuole saperlo. «Non posso rimanere a lungo. Hai finito?» chiede la faerie, indicando la sacca attaccata ad una staccionata.

 Stiles va a prenderla, camminando all'indietro per non perderlo di vista: « Calma, calma. Ti sei svegliato con la luna storta stamani? Dovresti coltivare meglio le tue buone maniere. Allora, niente partita?»

Derek scuote il capo: «Abbiamo una festa».

Il che spiega veramente tanto, pensa sardonicamente Stiles. È peggio che aver a che fare con un frate in contemplazione. È sul punto di chiedere di cosa si tratti, quando la risposta gli arriva da sola: «Festeggiate anche voi l'Equinozio?»

«È per questo che avete le tende?» controbatte l'altro, mentre iniziano a camminare verso casa.

«Vuoi scherzare? L'Equinozio è la mia festa preferita, dopo il Solstizio d'Estate! Non hai idea di cosa cucinano. Frittelle, pani dolci, una manna! Aprono anche un bel po' di liquori e il vino dell'anno scorso, ma mio padre è sempre pronto a riprendermi se mi vede con una pinta in mano. Secondo lui è troppo. Concordo anch'io, ma, ehi, mica gli impedisco di bere quando c'è festa. Gli altri giorni sì, ma non c'entra nulla. Ah! Fanno anche quelle cose, come si chiamano. Credo abbiano lo stesso nome di alcuni di voi. Non che siano tortini di carne di fata. Brownies! Brownies, ecco come si chiamano. La mamma di Scott ne fa di deliziosi. Ricordi Scott?» Derek pare esitare un attimo, ma Stiles sorride, perché ormai conosce il suo pollo meglio di se stesso. «Ti terrò qualcosa da parte, d'accordo?»

La faerie lo soppesa con lo sguardo. Stiles si permette di ammirare lo sciabordio di colori sfiorare il bagliore azzurro, che ha smesso di fargli paura dopo la terza volta con cui ci ha avuto a che fare. «È un favore, Stiles».

Lui gli fa l'occhiolino e gli afferra il mignolo col proprio a tradimento, stringendolo per un secondo e lasciandolo andare il seguente. «Hai la mia parola che mangerai quelle frittelle quanto prima».

Derek sbuffa con naso e sorride – una virgola verso l'alto all'angolo destro della bocca –, e Stiles si rende conto che fare patti con una fata non è poi così tremendo come sembra.

Anzi, è quasi divertente.

***

Stiles caracolla verso casa, sbadigliando e canticchiando una canzone sulla bellezza di Lydia e sui fiori di primavera. Non sa se ha senso, non ha neppure voglia di metterci la testa per controllare se sta sparando una cavolata dietro l'altra. Regge un fazzoletto pieno di frittelle e le tiene alte come fossero una lanterna, ridendo di tanto in tanto quando gli capita di inciampare. Due uomini sogghignano vedendolo passare e gli dicono di stare attento. A cosa, Stiles non riesce bene a capire. È anche vero che è puro, quindi qualche essere particolarmente maniaco potrebbe decidere di catturarlo e sacrificarlo in nome di qualche divinità pagana, ma non gliene frega niente. È stanco, soddisfatto e un po' ubriaco. Una bella combinazione, se si aggiunge il fatto che è riuscito a rubare abbastanza frittelle per Derek da riempire lo stomaco di entrambi. Potrebbe aver vagamente esagerato per motivi personali, ma le frittelle sono buone, quindi non ha intenzione di chiedere perdono delle sue azioni.

Suo padre non è in casa quando arriva e Stiles ci mette un attimo a ricordare che è stato proprio lui a cacciarlo dalla festa. Stiles si permette di rimanere offeso dalla cosa, ma il letto chiama, quindi nasconde le frittelle nel mobile dove sta anche il miele, strascica i piedi fino in camera