che non era riuscito a prendere a calci. Seduto in maniera scomposta si passò entrambe le mani tra i capelli, chinando il capo, ma non smise di osservare suo padre da dietro lo schermo delle ciglia abbassate. Era come ipnotizzato dalla vista del suo viso così segnato da stanchezza e dolore.

«Mi dispiace, Claudia.»

A Stiles si mozzò il fiato. Gli occhi gli si riempirono di lacrime così in fretta che non bastò sfregarli con rabbia con il dorso di entrambe le mani, un secondo dopo erano di nuovo umidi al punto che lui non vedeva più niente. Ma gli bastava avvertire l’incrinatura profonda nella voce dello Sceriffo per sapere che non era il solo con la gola sul punto di chiudersi e la diga del pianto pronta a tracimare.

Stiles non riusciva a trovare fiato a sufficienza nemmeno per imprecare di nuovo, invece suo padre pareva intenzionato a parlare ancora. Sembrava che stesse cercando di tirare fuori ogni grammo di sofferenza che si portava dentro, affidandolo alle parole a fatica ma spinto da un bisogno irrefrenabile. Stiles non l’aveva mai visto fare così in sua presenza. Mai, nemmeno una volta. Ed erano secoli che non lo sentiva pronunciare il nome di sua madre.

«Mi dispiace, Claudia, mi dispiace così tanto.»

Stiles riusciva a cogliere lo sforzo dietro ogni singola sillaba e se ripensava a tutte le volte in cui si era rammaricato del fatto che suo padre non voleva parlare della mamma, o provare a sfogarsi con lui, gli veniva da ridere in una maniera forsennata. Ecco, ora era stato accontentato, in un certo senso, e la sola cosa che avrebbe voluto fare era stingere lo Sceriffo e dirgli «Basta, papà, per favore», ma non gli era concesso. Non poteva fare un bel niente. Era inutile, come al solito. Era impotente e letteralmente invisibile, come a volte si era sentito quando non era stato in grado di raggiungere il padre e di confortarlo come avrebbe voluto.

«Cazzo!» Stiles si alzò di scatto e marciò verso il fondo della stanza, dando le spalle al divano e allo Sceriffo, che aveva il respiro spezzato e pareva sul punto di scoppiare in singhiozzi come un bambino. «Merda!» Nel dirlo assestò un pugno al muro, da una distanza così ravvicinata che, a differenza di poco prima, non poté sbagliare la mira. Il suono delle nocche che colpivano la parete risuonò forte come uno sparo, ma quando Stiles si voltò a guardare dovette arrendersi: suo padre non l’aveva sentito. «Oh, cazzo, è davvero perfetto. Certo, ovvio, come no?» Gli stava di nuovo venendo da ridere in quel modo furioso e per nulla felice che conosceva fin troppo bene e che alla fine lo lasciava svuotato. «Mi pare giusto. Quindi posso toccare i mobili e tutto il resto, posso spaccarli a testate, magari, ma se anche mi mettessi a strillare camminando sulle mani papà non se ne accorgerebbe nemmeno? Meraviglioso! Ottimo! Merda!»

Cercò di calmarsi, ma proprio non ci riusciva. Se quello che stava sperimentando fosse stato panico, paradossalmente, sarebbe stato più facile, invece era rabbia, così bruciante che non c’era rimedio.

«Di tutte le stronzate indegne che il mio cervello ha mai partorito questa le batte tutte di gran lunga. Perché ci scommetto che è davvero solo un sogno. Non vedo quale creatura soprannaturale dovrebbe prendersi la briga…» Non finì la frase. Le parole gli si seccarono in bocca come una zolla di terra sotto il sole a picco. No, non voleva nemmeno iniziare a elencare tutte le creature, gli umani, addirittura, che si sarebbero divertiti un mondo a torturare qualcuno in quella maniera. E comunque preferiva pensare che in tutto quello schifo – prima Derek con i suoi morti, ora suo padre con l’assenza della mamma – ci fosse un briciolo di senso. Non doveva convincersi che fosse soltanto uno stupido tormento senza significato. Una vendetta soprannaturale, un’illusione vana o niente più che un’accozzaglia di incubi dovuti alla sua coscienza che, in effetti, non era mai riuscita a trovare del tutto pace. Un motivo doveva pur esserci se era costretto a ricacciare per l’ennesima volta le lacrime e restare a guardare.

«Sul serio, Claudia, mi spiace. Per tutto, ma soprattutto per questa mattina e per… per tutte le altre volte. Non riesco a credere di aver urlato in quel modo, io…»

Stiles aveva quasi paura di voltarsi e dovette sforzarsi per riuscirci. «Papà…» tentò di dire. La voce gli tremava anche più di tutto il resto del corpo e non venne fuori che un suono strozzato e incomprensibile perfino per lui.

Lo Sceriffo aveva la testa tra le mani, proprio come Stiles poco prima. Non erano solo gli Hale, in fondo, quelli che si assomigliavano.

«Non lo so se mi senti, non lo so, non so più nulla. Non so… non so nemmeno se ci voglio credere, ma ho bisogno di dirtelo, Claudia: mi manchi così tanto che stavo per arrendermi. A volte vorrei solo portelo fare, ma non posso, non posso, c’è Stiles. Non posso proprio.»

Stiles ascoltò lo scricchiolio ma non capì che era dovuto allo smalto dei suoi denti. Stava stringendo davvero