ha il sospetto che il principino sia un po' viziato, ma non avendolo mai incontrato non può certo giudicarlo. È una cosa che gli ha insegnato sua madre e che suo padre dice molto spesso quando parla con gli altri cacciatori.

Hajime esita un secondo. Si guarda attorno, ma l'attenzione di tutti è già altrove.

Il capocuoco e la guardia stanno ancora parlando quando Hajime posa la tazza sul tavolo e se la svigna dalla porta. La vecchina al focolare alza una mano per salutarlo e lui le sorride, defilandosi di corsa verso l'entrata del palazzo reale.

A quell'ora di solito non c'è molta gente, ma Hajime nota quattro guardie intente a guardarsi attorno. Si chiede se anche loro stiano cercando il principino. Uno di loro lo ferma per guardarlo, scuote il capo e ritorna a parlare coi compagni, rispondendo alla domanda di Hajime.

Immersa in un cerchio verde in mezzo al cortile, l'albero reale è una quercia dalle radici ben piantate nel terreno. Hajime sa per certo che ci sono numerosi nidi tra i suoi rami e insetti qua e là. Ha scalato quell'albero molte volte e non si è mai fatto prendere, perché l'albero l'ha sempre aiutato.

Hajime getta uno sguardo verso le guardie ormai lontane, prende la rincorsa e inizia a scalare i primi rami. Non c'è nessuno, ma ci sono molti rami e molti posti per nascondersi.

"Tu chi sei?" chiede la voce stridula al di là del grosso tronco della quercia.

Hajime scopre gli appigli giusti e gira attorno al tronco. Si trova davanti a un bambino non tanto diverso da lui, con capelli molto più carini dei suoi e occhi simili al caramello salato che a volte Hajime riesce a farsi dare dalla vecchina delle cucine.  Aggrappato con entrambe le mani a due nodi sul tronco, il bambino sembra sul punto di cadere da un momento all'altro.

"Sei il principino?" chiede Hajime di rimando, stando in piedi sul proprio ramo.

Il bambino gonfia le guance e stringe di più la presa sulla corteccia. "Ho chiesto prima io, devi rispondere prima tu."

Hajime gli guarda i vestiti, un po' più belli dei suoi ma decisamente sporchi di terra e qualcos'altro. "Se sei il principino Tooru, sei davvero un principino sporco."

"Sì che sono il principe!" urla l'altro, talmente forte che Hajime per un attimo crede di esser diventato sordo. "E non…" Tooru incassa le spalle e abbassa lo sguardo. "Non sono sporco… di solito."

Hajime ci pensa su e annuisce: "È che i principi di solito sono sempre puliti."

Tooru non risponde. Una lieve brezza soffia tra le fronde e porta all'orecchio di Hajime il vociare delle guardie. Sembra che stiano cercando di capire da dove sia arrivato l'urlo. A quanto pare la mattina solo il papà di Hajime è in grado di essere intelligente, perché li sente correre verso le scale che conducono all'entrata del palazzo un secondo dopo.

"Senti," Hajime osserva Tooru, tenta di ricordarsi il modo giusto di rivolgersi ad un reale e fallisce. "Perché ti stai nascondendo?"

L'altro sembra fin troppo concentrato a fissare nella direzione verso la quale i cavalieri se ne sono andati. Hajime aspetta ancora un po', poi Tooru si volta a guardarlo dritto negli occhi: "Tu come ti chiami?"

"Hajime," si presenta d'istinto. "Iwaizumi," aggiunge, ricordando che il nome di famiglia è importante per i reali.

"Iwai–" Tooru arriccia le labbra. "Hajime, devo dirti un segreto di stato. È importantissimo che rimanga segreto. Non devi dirlo a nessuno, capito?"

Hajime si siede sul ramo, lasciando dondolare le gambe verso il basso. "È un segreto di stato?"

Tooru annuisce: "Super segreto!"

Hajime ci pensa un po' su. Dovrebbe riuscire a mantenere un segreto così segreto: "Okay, allora non lo dirò a nessuno."

Tooru punta i piedi all'attaccatura del suo ramo e arriccia le labbra. "Due bambini mi hanno sfidato a salire. Hanno detto che non ce l'avrei fatta perché sono un principe, ma vedi!" Sbatte le mani contro la corteccia, gonfiando il petto come un gallo che Hajime ha visto qualche giorno prima.

Hajime guarda verso il basso, poi torna a guardare Tooru. È abbastanza sicuro di aver capito il problema, ma non è sicuro di come uscirne senza orecchie doloranti. Tooru si sta mordendo le labbra, fissandolo ad occhi sempre più sgranati. Hajime ormai è sicuro.

"Vuoi che scendiamo assieme?" chiede, porgendo una mano verso Tooru.

Tooru fissa la mano, fissa Hajime e fissa ancora una volta la mano. "E se cadiamo?" la sua voce è poco più di un sussurro, ma quanto basta per confermare i dubbi di Hajime.

"Va tutto bene," assicura. "Se cadiamo, ti prendo io."

―

La pioggia cade su di lui, una doccia fredda che gli penetra dentro i vestiti e cerca di togliergli ogni forma di calore.

Hajime resta in piedi e lascia che succeda, sotto le esclamazioni contrariate dei suoi compagni di viaggio. Hinata, in particolare, sa raggiungere degli acuti fin troppo