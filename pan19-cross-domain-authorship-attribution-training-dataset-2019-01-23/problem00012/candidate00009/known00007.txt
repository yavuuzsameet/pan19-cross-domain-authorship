'ora!»

«Allora ringraziamo Giove per la sua pazienza inesistente!»

Virginia fa un verso strozzato e crolla seduta sul letto, guardandolo e scuotendo il capo.

Gli è mancata. Antonius non se n'era accorto fino a quando lei non aveva varcato la soglia della sua stanza.

***

La sera, quando Virginia gli spiega che non passerà la notte al suo capezzale neppure se glielo comandasse Giunone in persona, l'uomo che Antonius aveva intravisto nel proprio delirio ricompare nella sua stanza, prendendo posto allo scranno sul quale l'aveva visto lavorare. Sembra familiare, ma non riesce a dare un nome a quel volto.

«Yinsen» si presenta l'uomo, con un cenno del capo. «Le sacerdotesse mi hanno chiesto di badare a te qui, fino a quando non sarai pronto per tornare dalla tua gente. Sei molto amato, per essere un romano».

«Ho aiutato il tempio, tempo fa» spiega Antonius, riprendendo il nome di Yinsen nella propria mente e cercando di collocarlo da qualche parte. Non è facile, non gli viene in mente nulla. Probabilmente è un druido, se il vestiario e il latino fluente ne è un indizio.

«So cosa hai fatto, Antonius Eadward Severo» Yinsen decanta il suo nome con un mezzo sorriso, e Antonius si chiede se quello sia un fattore positivo, o se lo stia semplicemente prendendo in giro. «Come sta il tuo cuore?»

Lui solleva le coperte e osserva i propri bendaggi per l'ennesima volta, serrando le labbra e sfiorando il tessuto con una mano. «Credo di stare bene».

«Un altro po' di riposo e potrai tornare alle tue faccende, romano» gli augura il druido, prendendo posto sul proprio scranno e ignorandolo da quel momento in poi.

Antonius è grato a Virginia per avergli lasciato i rapporti della battaglia presso il Vallo: ci si riversa con tutta la propria attenzione e beve ogni dettaglio, ingoiando amarezza alla lista dei caduti.

***

Il giorno in cui gli permettono di uscire, Antonius maledice il sole e la gruccia a cui è costretto ad affidare la maggior parte del proprio peso. L'aria fresca della foresta gli porta una ventata sul viso come carezza e lui chiude gli occhi, tornando bambino per un istante. Sente la voce di sua madre dirgli di stare attento, sente la carezza delle sue mani gentili tra i capelli e il profumo di gelsomino che lei adorava portare.

«Tutto bene?» chiede Yinsen, strappandolo ai ricordi.

Antonius annuisce, osserva l'erba verde chiaro sotto i propri piedi e saluta mentalmente la primavera, maledicendo il proprio corpo per aver impiegato così tanto a riprendersi. Una fitta al cuore lo punisce di quei pensieri e il ricordo della sua condizione è tanto umiliante da farlo fuggire di nuovo nella sicurezza della baracca di legno, sotto le coperte ormai prive di calore umano, ma pronte nondimeno ad accoglierlo nuovamente.

***

«Deve uscire» spiega una voce di donna.

«Ne convengo, ma non posso essergli di aiuto. Avrebbe bisogno di qualcuno di più giovane, o di più forte quantomeno» risponde un uomo. Yinsen, elabora la mente assonnata di Antonius, regalandogli un briciolo di lucidità. Il torpore si dirada piano piano dalle sue membra, permettendogli di distinguere la voce successiva.

«Potrei andare al mercato. Cercare qualcuno disposto ad aiutarlo» propone Virginia, con quella nota pungente nel tono che non lascia spazio alle proteste.

Un attimo di pausa, intervallato da sussurri troppo flebili perché Antonius li capisca, poi: «Andrò all'arena con lui».

«Carol!» la voce di Virginia è un sibilo velenoso: «Non avrai intenzione di accompagnarlo tra i romani!»

«L'arena potrebbe essere una buona idea. Ha bisogno di tornare ad un ambiente familiare, sacerdotessa, e quel posto è quanto di più simile ad un campo di battaglia» accomoda Yinsen con tono reverente, atto quasi di certo a calmarla.

«E sia» concede infine la donna. «Dubito che la Somma Sacerdotessa vorrà saperti in abiti romani, sorella, quindi bada bene a non far riconoscere la tua identità».

Antonius può quasi vedere il gesto indifferente di Carol a quelle parole: «Sarò cauta».

Quando i tre rientrano, lui chiude gli occhi e finge di dormire fino a quando Virginia non lo scuote.

«So che stavi ascoltando» gli rivela, le labbra serrate in una linea di disapprovazione: «Se accadrà qualcosa a Carol, ti riterrò diretto responsabile».

Antonius le sorride, cercando di essere il può affascinante possibile per fronteggiare tanta poca fiducia riposta nei suoi confronti. «Farò del mio meglio».

***

«È questo il tuo meglio?» Carol si drappeggia il velo bianco sulle spalle come una donna di Roma, arcuando un sopracciglio al vedere la smorfia sul suo volto.

Antonius vorrebbe maledirla, ma sa che non è colpa della donna se il suo cuore sembra reggere solo brevi tratti di strada. È ancora troppo affaticato e solo fare le scale che portano agli spalti è una tortura sia per lui che per chi sta tentando di sorpassarlo, noncurante del suo malanno e del suo status. I territori periferici tendono sempre a far scivolare la divisione della casta, lasciando posto ad un caos ordinato nel quale nobiltà e popolino convivono secondo equilibri precari. E tanti saluti a Roma e alla sua