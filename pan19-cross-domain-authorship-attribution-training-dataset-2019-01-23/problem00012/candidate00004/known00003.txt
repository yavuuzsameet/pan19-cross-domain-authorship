nuovo, incespicando nelle parole e nelle singole sillabe, incartandosi nelle frasi, sforzandosi di ricominciare da capo ed essere chiaro e inequivocabile.
Tom aveva lottato, anche alla lettera. Seb al principio era stato costretto più volte a spingerlo di nuovo contro il muro perché non potesse fuggire e rimanesse ad ascoltare le cose terribili che era costretto a dirgli. L’aveva bloccato e trattenuto anche con la forza, perché non fuggisse lontano dove sarebbe stato una preda ancora più facile e più vicina all’ora della propria morte.
Finalmente, stravolto e stremato, Tom si era arreso ed era stato a sentire. Spaventatissimo aveva provato a difendersi tirando fuori mille riserve ed era stato pronto a ribattere colpo su colpo. Quando piano piano aveva iniziato a credergli ed era rimasto inerte, ammutolito dallo shock di quel che Seb gli stava enunciando, raggelato dalla paura come una statua di sale. Seb l’aveva visto diventare sempre più pallido, tremante e smarrito, e poi sbiancare del tutto e irrigidirsi fino allo spasimo.
Con un labbro stretto a sangue tra i denti Tom alla fine aveva scosso con ferocia il capo. Aveva detto che non gli credeva e che erano solo favole, che non era possibile, che lui era uno stronzo e un pazzo. Uno psicopatico, un maniaco, un bugiardo malato che pensava di poterlo spaventare, per chissà quale motivo, solo perché era convinto che un ubriacone si sarebbe bevuto tutte quelle cazzate. Aveva perfino tentato di schiaffeggiarlo di nuovo, con le lacrime agli occhi.
In quegli stessi occhi però Seb aveva visto guizzare una luce man mano più terrorizzata e vi aveva colto ben più del dubbio che lui stesse dicendo solo la verità, come in effetti era. Non gli aveva nascosto niente. Tom gli aveva creduto, ma aveva deciso di fingere con se stesso che fosse tutta una menzogna, perché la verità era troppo orribile per accettarla.
Seb si era lasciato insultare senza ribattere in nessun modo, poi aveva riaperto i pugni sempre più doloranti e aveva voltato i palmi delle mani verso l’alto per fare la sola cosa che ancora restava da fare. Togliere a Tom anche le ultime difese contro la consapevolezza dell’enormità della situazione in cui si era cacciato era stato un dovere impietoso, ma Seb aveva saputo di doverlo compiere. Così si era concentrato richiamando tutta la propria forza e la furia che ancora non era scemata e che gli premeva dentro. Aveva spinto ogni goccia del suo potere a prendere una forma visibile e uno sciame di piccole puntini azzurri, simili a lucciole impazzite, aveva cominciato a venir su dalle sue mani aperte e a vorticare intorno a loro. Erano state il suo modo per mostrare a Tom che non stava affatto giocando, ma gli erano anche servite per sfogare la rabbia incontenibile che aveva continuato ad attanagliargli il petto.
Quella tipologia di magia non richiedeva una grande potenza ed era una tra le più inequivocabili. Compierla in quello stato era stato fin troppo facile.
Un sacco di maghi aveva usato quel tipo di incantesimo per far colpo sui comuni umani o sui nuovi adepti e qualche volta il trucco poteva essere utilizzato anche in maniera tale da risultare terrorizzante, almeno se si era prima creata la giusta atmosfera. Il più delle volte era solo una risorsa per fare scena, dare all’implacabile sete di potere dei maghi una parvenza anche esteticamente piacevole e consentire loro di fare sfoggio delle proprie capacità impressionando chi guardava senza troppo dispendio energetico e senza causare spavento.
Tom però nel guardare le minuscole luci che danzavano frenetiche tutto intorno era crollato in ginocchio e poi era scoppiato in singhiozzi con il viso nascosto tra le mani. Seb aveva avuto solo la magrissima consolazione di poter pensare che in un frangente diverso la sua dimostrazione avrebbe causato tutt’altro stupore e, quasi certamente, una sorta di approvazione artistica. Non era stato il suo gesto a provocare così tanta paura, era stato il fatto che a quel punto Tom gli aveva creduto e aveva dovuto accettare che Seb non gli aveva mentito nemmeno sul marchio del demone e su tutto ciò che comportava.
D’un tratto Seb si era ritrovato ad abbracciarlo per consolarlo ma, soprattutto, per sostenerlo. Tom, che nel frattempo si era rialzato, era stato così scioccato e spaventato che aveva fatto fatica e rimanere in piedi.
Seb ci aveva messo un sacco di tempo per riuscire a calmarlo e per farlo smettere di tremare come una foglia. La cosa che più aveva odiato era che per farcela non era stato sufficiente stringerlo o parlargli – non che gli fosse riuscito di dire granché. Il marchio di un demone non era cosa di cui si potesse parlare con facilità e con leggerezza – e alla fine lui aveva dovuto arrendersi e lasciare che Tom tirasse fuori una bottiglia di vodka da sotto un vecchio materasso usato che, evidentemente, gli aveva fatto da letto. Guardarlo bere l’aveva fatto comunque sentire a disagio, malgrado il fatto che avevano avuto problemi ben più gravi di cui preoccuparsi. In ogni caso anche quel dettaglio aveva contribuito alla nausea che Seb aveva continuato a provare e aveva acuito la sua disperazione al pensiero che non sapeva assolutamente cosa fare per aiutare Tom e per salvarlo.
Per tutto il tempo, mentre Tom si anestetizzava a modo suo, la sola cosa che Seb era riuscito a ponderare con chiarezza era stato che forse su una persona così fragile e dalla mente spesso offuscata dall