un’intuizione, e John doveva ammettere di averlo trovato sì strano, ma anche sbalorditivo, incredibile e, tutto sommato, affascinate. E, riguardo al suo problema con il bastone, beh… segretamente sperava da un pezzo che qualcuno – qualcuno diverso da Harry o dalla sua psicologa – gli dicesse di farla finita con quella stronzata della gamba. Fin dal suo rientro in Inghilterra aveva avuto voglia che qualcuno lo trascinasse di nuovo a capofitto nel bel mezzo dell’esistenza, per quanto perfino la vita di tutti i giorni lontano da un campo di battaglia potesse essere incasinata, caotica e spesso rischiosa. Non sapeva nemmeno lui il perché, però aveva l’impressione, un po’ spaventosa eppure allettante, che quel qualcuno potesse essere Sherlock Holmes. In ogni caso intendeva tenersi il bastone, la propria camminata malferma e tutte le sue legittime remore, e nello stesso tempo voleva anche stare a guardare cosa poteva succedere a dar corda a un simile concentrato di strampalata intelligenza deduttiva. Se non altro avrebbe evitato la noia e il ristagnare inutile delle ore che lo separavano dal prossimo incubo e dalla prossima nottata insonne. 221 B di Baker Street. Una palazzina vittoriana a tre piani, più il seminterrato. Un portoncino nero con un grosso batacchio in ottone, tappezzerie ormai fuori moda, una padrona di casa proprio come John se l’era immaginata e due rampe di alti gradini di legno scuro, consumato dai passi e dal tempo. Tutto così inglese e a suo modo comune da essere rassicurante. Tutto tranne Holmes. John contò gli scalini mentre per la primissima volta li calpestava zoppicante e convinto che il bastone sarebbe rimasto al suo fianco ancora molto a lungo. Li contò uno per uno. Non aveva bisogno di soffermare l’attenzione su quell’unico dettaglio numerico per riuscire ad annotarsi nel cervello quanti fossero. Fece il calcolo senza neppure accorgersene, mentre si guardava intorno e pensava a tutt’altro, tenendo comunque a mente il risultato. Holmes non era il solo che osservava particolari a cui la maggior parte della gente non avrebbe nemmeno fatto caso. Anche John lo faceva, per motivi diversi e molto più di rado. In parte per deformazione professionale, perché i medici dovevano indagare ed essere capaci di leggere le implicazioni racchiuse nei dettagli molto più di quanto la gente di norma credesse, e in parte perché era guidato da un istinto che aveva sviluppato in Afganistan. Il risultato finale di quel tipo di operazione mentale era che alcune nozioni si fissavano nella sua memoria, anche se poi lui non era capace di usarle per inanellare brillanti trucchetti deduttivi che lasciavano a bocca aperta gli sconosciuti al primo incontro. Al massimo poteva azzardare una diagnosi e sentirsi intimamente certo di non sbagliare, per quanto esistesse sempre un margine d’errore. Holmes invece sembrava infallibile, o almeno si comportava come se fosse sicurissimo di esserlo. Probabilmente lo stesso Holmes avrebbe anche sentenziato che il tipo di cose che lui si prendeva la briga di rilevare erano inutili, e invece si sarebbe sbagliato di grosso. John aveva imparato in guerra a mandare a memoria una sorta di mappa dei luoghi che visitava per la prima volta. Quando ci si trovava in un paese straniero e ostile e si stava combattendo, sapere quanti accessi aveva una casa, fosse pure una baracca cadente, poteva fare la differenza tra la vita e la morte. Così, poco prima, entrando nella palazzina al numero 221 B di Baker Street, John aveva contato porte e finestre, annotando mentalmente in che posizione si trovassero, che tipo di serratura o di meccanismo di apertura avessero e perfino quanto fossero ampie a occhio e croce. Era probabile che non ci avrebbe pensato mai più, ma magari, invece, tutti quei particolari gli sarebbero comunque restati in testa, impressi come una fotografia sulla pellicola anche dopo decenni in cui è rimasta dimenticata dentro un cassetto polveroso. In guerra una porta o una finestra potevano a volte essere vie di fuga o punti deboli dai quali poteva provenire una raffica di mitra, oppure potevano nascondere il fucile di un cecchino. Beh, magari a Londra non succedeva, ok, però ormai la sua era un’abitudine. Con il passare del tempo John aveva dimenticato i dettagli della maggior parte dei luoghi in cui in Afganistan aveva rischiato la vita o aveva trascorso anche solo poche ore, ma se l’avessero riportato indietro avrebbe rammentato, e poteva darsi che non avrebbe mai dimenticato neppure quei diciassette gradini. Certo la palazzina di Baker Street era solo un edificio grazioso, e tutto sommato di modeste dimensioni, in cui uno degli appartamenti era disponibile per essere ceduto in affitto. Nulla di inusuale, però a primo impatto gli aveva dato la sensazione di un luogo misterioso e imprevedibile. Era colpa di Holmes, ovviamente, non del palazzo. Quel tizio era strano al punto da far sembrare singolare anche un edificio abbastanza anonimo, o un paio di rampe di scale vecchie e ripide. Holmes lo incuriosiva, che gli piacesse o meno. A osservare le sue spalle ampie coperte dalla stoffa scura del cappotto da dandy indifferente, John aveva la sensazione di fissare un enorme punto interrogativo, o una porta socchiusa ma non abbastanza da mostrare l’interno della stanza a cui dava accesso. Anche Holmes era come una finestrella disadorna e senza vetri, o peggio ancora con i vetri incrostati di sabbia e fango, di quelle che,