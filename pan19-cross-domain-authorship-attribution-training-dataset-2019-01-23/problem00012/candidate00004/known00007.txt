siano occasioni in cui John riesce davvero a sfuggirgli? Sherlock se ne dà la colpa. Non può essere altrimenti: si tratta di una sua mancanza. Deve trattarsi di un errore di base nell’approccio del suo ragionamento deduttivo, di un appannamento delle sue facoltà dovuto a distrazione o a stanchezza, o peggio ancora a una qualsiasi di quelle emozioni tanto fuorvianti e incomprensibili e tendenzialmente inutili che la gente si ostina a considerare il maggior pregio degli esseri umani, senza capire che quel che li distingue dalle bestie è solo l’intelletto. Non che John, quando è necessario, non sappia essere scaltro e mascherare le proprie intenzioni, ma ingannare lui non è come riuscire a farlo con tutti gli altri. Quindi quando John ha in mente una certa idea o un’azione futura e lui non arriva a intuirla o prevederla è solo per colpa sua. Sherlock ne è certo. Ad esempio il giorno in cui è tornato – o per dirla come gli stupidi giornalisti: il giorno in cui è “resuscitato” – il viso di John non gli ha rivelato nulla di ciò che aveva un bisogno spasmodico di leggere nei suoi lineamenti. Se non altro non nei primi attimi in cui finalmente si sono ritrovati l’uno di fronte all’altro. Poi è passato, ma nel primo istante e per diversi, interminabili, lunghissimi minuti, quel giorno lui ha guardato John, ha immerso lo sguardo nel suo, ha provato a studiare i dettagli, compresa ogni singola ruga intorno ai suoi occhi e alle sue labbra e non è riuscito comunque a capire. Non è riuscito a formulare una previsione su quel che doveva aspettarsi dalla reazione iniziale di John. Come se stesse cercando di leggere un manoscritto vergato in inchiostro bianco su un foglio altrettanto bianco, Sherlock si è sforzato, ma invano. Ha dovuto aspettare che fosse John a svelarsi, con un gesto o una parola. Non gli piace ripensarci. Detesta ripensarci, in effetti, ed è perché sa benissimo come mai ha fallito. È stata colpa dell’ansia e, per quanto fatichi anche solo ad ammetterlo, della paura. Non gli piace che sia così ma sa di aver provato un timore enorme che John decidesse di chiuderlo fuori dalla propria vita. In fondo era andato avanti così a lungo anche senza di lui, in un modo o nell’altro. Sarebbe stato logico che non volesse saperne di tornare indietro. Proprio la logicità di una simile probabile reazione aveva scatenato l’ansia che aveva impedito a Sherlock di comprendere se si sarebbe verificata davvero oppure no. Era rimasto immobile e bloccato, a fissare John e a provare l’orribile sensazione inedita di possedere una mente completamente inutile e vuota. Sono passati i mesi ma gli capita ancora di pensarci, per quanto si odi quando succede. Gli tornano in mente la rabbia quasi folle di John nei primi istanti e poi gli attimi di immobilità e silenzio successivi, molto più spaventosi e terribili della collera. La furia non è un’emozione difficile da decifrare, si può capire cosa la causa, verso chi è rivolta e in che modo verrà sfogata. Certi silenzi fermi e intensissimi, invece, sono come un muro in cui sai che è nascosta una porta. Devi assolutamente riuscire a passare da quell’unico varco, è questione di vita o di morte, ma non sai dov’è né come trovarla. Non ci sono segni perimetrali che ne indichino la posizione, nessun cardine a vista, non una maniglia o una serratura, solo intonaco liscio e tutto uguale e il tempo che scorre e che prima o poi non potrà che scadere. A Sherlock non piace ricordare quei primi momenti in cui lui e John si sono ritrovati, ma non si meraviglia nemmeno un po’ di averli vissuti come una creatura banale, insulsa e cieca, incapace di ragionare e di condurre a buon fine la propria spasmodica ricerca di indizi. Come altro avrebbe potuto andare un tentativo di portare avanti una linea deduttiva anche solo decente mentre era in uno stato d’animo tanto puerile e animalesco? In ogni caso si tratta del passato e non ha nulla a che fare con ciò che lui sta sperimentando nell’immediato. Ecco è questo il punto: sta succedendo di nuovo. È ciò che lo infastidisce così tanto da almeno cinque minuti a questa parte. Sì, davvero i lineamenti sono una sorta di attrezzatura tramite la quale gli esseri umani mostrano all’esterno le proprie emozioni, e – assolutamente sì – quelli di John Watson di norma eseguono il loro compito con la massima fedeltà e diligenza, però lui al momento non riesce comunque a venirne a capo. È strano, perché fin quando John ha avuto lo sguardo perso tra le righe di una rivista medica lui non ha avuto il minimo problema a giudicarne i probabili pensieri in base al tamburellare delle dita sul bracciolo della poltrona e a mille altri dettagli anche meno evidenti. Ha giudicato che si trattasse di un’impazienza diversa da quella solita, dovuta alla noia. Ha dedotto che John doveva essere del tutto assorbito da un problema che riguardava una scelta ben definita. Magari un rovello etico riguardante la professione, anche se lui tende a escludere quell’ipotesi in base al fatto che gli occhi di John, poco fa, non mostravano alcuna vera concentrazione riguardo al contenuto della rivista che stava almeno apparentemente leggendo. Ha