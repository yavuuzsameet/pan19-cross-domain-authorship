bisogno di crederci e sperava con tutto se stesso di non sbagliarsi al riguardo. Ma non poteva fare a meno di ricordare tutte le volte in cui era stato sulla sua di spalla che Amy si era addormentata. Era accaduto spesso, prima che Rory tornasse, nel periodo in cui lui solo aveva ricordato e intanto aveva custodito gelosamente una scatolina di velluto rosso e l’anello di fidanzamento contenuto al suo interno. A quell’epoca Amy era stata convinta di essere felice, ma il Dottore aveva saputo che lei non lo era affatto. Lui era stato consapevole di quanto in realtà Amelia Pond era stata perduta e incompleta mentre girovagava ovunque in sua compagnia, credendosi appagata. In quel periodo, Amy aveva sorriso senza nemmeno sapere di essere stata tagliata a metà e privata di così tanta anima. E poi nel sonno era stata più agitata che mai. Nel ricordarlo il Dottore si passò una mano tra i capelli, con lentezza, con tenerezza, solo perché era così che a suo tempo aveva fatto con lei per rassicurare l’angoscia che Amy non era stata neppure conscia di provare. E ora lei non c’era più e lui non poteva più accarezzarle i capelli e pensare che erano rossi, oh, davvero, davvero rossi e splendidi e grandiosi e mitici. Rossi del rosso definitivo! Perfino più rossi di quelli di Donna, già. Più rossi di quelli di chiunque, compreso Vincent Van Ghog. Rossi come lui stesso, pur nei suoi desideri più sfrenati, non aveva mai nemmeno osato sperare di poterli avere. Nel pensarci il Dottore sorrise tra sé e sé e si disse che forse un giorno si sarebbe svegliato e finalmente anche i suoi capelli sarebbero stati di quel glorioso colore sfolgorante. Magari sarebbe morto per l’ennesima volta e dopo, al suo risorgere, avrebbe avuto in testa lo stesso fulgore della chioma fiammeggiante di Amy. Sperò per allora di essersi meritato un simile onore. Altrimenti, lo sapeva, gli avrebbe fatto un gran male guardarsi per la prima volta nello specchio per scoprire quel dettaglio dell’ennesimo corpo nuovo. Riscoprirsi diverso però sempre uguale sarebbe stato anche peggio del solito. Ma, se nel frattempo avesse potuto fare ammenda in qualche modo, allora quel giorno avrebbe potuto concedersi di gioire per tutto quel rosso e si sarebbe sorriso con ironica indulgenza ammiccando al riflesso di un se stesso ancora del tutto sconosciuto. Era una cosa su cui stava lavorando: sul fare penitenza, sul meritarsi in futuro di avere finalmente i capelli rosso fuoco, e soprattutto sul fatto di  potersi perdonare ogni volta che nel vederli avrebbe pensato a Amy. Clara stessa faceva parte di quello sforzo. O se non altro era quel che il Dottore si augurava, anche se sapeva che in parte era solo questione della sua solita, stupida, incosciente curiosità e del suo dannatissimo egoismo. Infatti, fino ad allora, nessuna delle sue incarnazioni era mai riuscita ad avere i capelli rossi e magari il motivo era proprio che, fin dal principio, non se li era  meritati affatto e che mai l’avrebbe fatto perché non sarebbe mai riuscito a scontare tutte le sue colpe. Non fosse stato altro che per il dettaglio che ogni sua nuova incarnazione sembrava solo capace di accumularne altre rispetto a quelle delle incarnazioni precedenti. In ogni caso i capelli di Amy non sarebbero mai più scorsi tra le sue dita e non gli avrebbero mai più solleticato il viso mentre lui si chinava per appoggiarle la fronte sulla fronte. Era un bene – si ripeté – era soltanto un bene. Amy era con Rory, non aveva bisogno d’altro e finalmente era al sicuro da lui, dalle sue scelte egocentriche e da tutti i pericoli che, inevitabilmente, lui si trascinava sempre dietro. Il Dottore era convintissimo di non essere stato poi un gran bene nella vita di Amy. Le aveva restituito madre e padre, almeno per un po’, ma a che prezzo? A ogni modo non era stato in grado di renderle l’infanzia che lei aveva perduto e in seguito le aveva rubato perfino quella di sua figlia. Il Dottore avvertì dentro di sé una fitta di rabbia furiosa. Sapeva che quella collera era rivolta contro se stesso. C’erano momenti in cui potendo si sarebbe fatto a pezzi con le sue stesse mani e altri in cui sperava che prima o poi l’ennesimo pericolo lo annientasse. Era arrivato perfino al punto di pregare che un falso Dio, un’abominevole, gigantesco vampiro interstellare, si portasse davvero via la sua anima e i suoi ricordi e lo liberasse di tutti quegli anni vissuti, di tutto il dolore provato e causato, di tutti i rimorsi, di tutti ricordi e i rimpianti. Di tutto se stesso. Le sue labbra presero una piega amara mentre ricordava quel momento del recente passato, poi all’improvviso gli tornò in mente la sola volta in cui, anche se Rory non c’era, aveva visto Amy dormire davvero serena e senza un pensiero al mondo. In quel momento Amy era stata di nuovo bambina e lui ricordava di averla presa in braccio, sollevandola dall’umidità del prato, e di averla infilata sotto le coperte in un gesto che per lui era stato carico di altre memorie: quelle riguardanti i troppi amici ormai perduti, i ricordi del tempo trascorso con sua nipote, e quelli appartenuti al padre che lui ormai non era