attesa di Mary che intanto era salita a farsi una doccia.
Indeciso e con ben poca voglia di muoversi, specialmente con quel tempo da cani, si era detto: «Non ci andare, lo sai com’è Sherlock quando è ammalato. Vuoi davvero infliggerti un simile strazio?»
Aveva ragionato sul fatto che avrebbe potuto telefonare per sincerarsi della gravità della situazione e, solo in caso di vera emergenza, scapicollarsi fuori casa, anche lui sotto la pioggia, per precipitarsi al numero 221 b di Baker Street.
Ma in cuor suo aveva sempre saputo che invece sarebbe accorso al capezzale di Sherlock.
In primo luogo perché la sua coscienza di medico, altrimenti, non l’avrebbe lasciato in pace a godersi il sabato pomeriggio che aveva tanto pregustato. E inoltre perché aveva dovuto ammettere con se stesso che il solo motivo per cui non era salito su un taxi giusto due minuti dopo aver ricevuto il primo messaggio era che si era sentito indispettito.
In quel momento non era stato ancora a conoscenza di cosa significasse la frase iniziale del primo laconico sms, ma una cosa gli era stata comunque chiara: Sherlock aveva preso qualche stupida iniziativa inerente al loro ultimo caso. L’aveva presa senza avvisarlo e senza coinvolgerlo.
John aveva sempre odiato le poche occasioni in cui Sherlock l’aveva tagliato fuori da un’indagine e dopo la faccenda del finto suicidio era diventato più che mai suscettibile sull’argomento.
Esitare quando Sherlock l’aveva contattato era stato solo un modo del suo inconscio per sfogare il fastidio. Un po’ come se una piccola parte del suo cuore avesse protestato: «Non mi ha voluto tra i piedi prima? E allora che adesso si arrangi».
John Watson poteva passare dalla calma alla violenza, sia dei gesti che dei sentimenti, in un lasso di tempo davvero molto breve, ma non era il tipo di persona che si lasciava dominare dalla stizza. Non se c’era di mezzo il suo essere un medico.
Aveva spiegato tutto a Mary – la sua affettuosa e fin troppo paziente Mary – aveva recuperato la borsa da lavoro, ci aveva messo dentro tutto ciò di cui gli era parso di poter avere bisogno e anche un pacchetto di tè in bustine, una bottiglia di latte da mezzo litro rubata dal frigo e un sacchettino di biscotti. Dopodiché aveva preso l’ombrello e, meno di un quarto d’ora più tardi, un taxi l’aveva scaricato davanti a quella che cinque anni prima era stata anche casa sua.
Aveva varcato la soglia della palazzina al numero 221b con la speranza, se non con la convinzione, che entro un paio d’ore sarebbe stato di ritorno, in tempo per cenare con sua moglie.
Ovviamente si era sbagliato.
Sherlock di norma godeva di una salute di ferro, ma accadeva spesso che seguire un caso complesso lo debilitasse – quell’idiota, specie da quando non vivevano più insieme, quando era concentrato in un’indagine si dimenticava sia di mangiare sia di dormire – e quando era in quello stato perfino a lui capitava di ammalarsi.
Le ore trascorse sotto la pioggia e il freddo rigido dell’inverno avevano avuto gioco facile e la febbre era divampata con tenacia.
Nelle prime ore in cui John si era preso cura di lui Sherlock, malgrado si reggesse poco in piedi, aveva comunque conservato forze a sufficienza per comportarsi nel modo più irritante possibile e per fare i capricci come un bambino.
John l’aveva trovato elettrico e carico come una molla, con ancora troppa adrenalina in circolo per via del caso appena risolto.
Solo con il passare delle ore la spossatezza dovuta alla febbre molto alta aveva preso il posto di energia in eccesso e spirito di ribellione.
Sherlock si era placato, si era lasciato mettere a letto e aveva smesso di sindacare ogni gesto di John. In compenso aveva cominciato a straparlare perfino più del solito, esponendogli come aveva chiuso l’indagine e perdendo mille volte il filo del racconto, divagando di continuo.
Ne era risultato un lungo monologo logorroico quasi ininterrotto.
Il resoconto si era riversato nelle orecchie di John come un  fiume in piena di parole per poi dipanarsi in una miriade di rivoletti che si diramavano fino a morire, man mano che Sherlock aggiungeva nuove digressioni e nuovi dettagli.
John ne aveva preso mentalmente nota per il blog ma non era stato dell’umore giusto per tentare di frenare la piena o per piazzare più di qualche domanda qua e là, senza che la cosa facesse in alcun modo da diga alla corrente di quella lunghissima spiegazione.
A parte l’irritazione per il fatto di essere stato tagliato fuori dalla fase finale dell’indagine – non era ancora riuscito a digerire la cosa – a renderlo laconico più o meno quanto Sherlock era stato loquace ci si era messa la preoccupazione.
Conoscendo Sherlock a menadito non aveva nemmeno provato a convincerlo che forse era il caso di farsi visitare in ospedale. Il che, però, di certo non aveva reso meno pressante la sua apprensione.
Si era dato un gran da fare per far scendere la febbre ed era stato troppo impegnato a comportarsi come un medico per lasciarsi andare alla curiosità su un caso ormai chiuso. Si era tenuto dentro sia le domande – le avrebbe poste in seguito, mentre redigeva il solito resoconto per il blog – sia le frecciatine astiose che di tanto in tanto gli erano venute in