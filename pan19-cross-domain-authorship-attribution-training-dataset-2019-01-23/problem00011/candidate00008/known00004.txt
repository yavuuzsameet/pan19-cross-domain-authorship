quell’uomo fosse ancora vivo, dopo una ferita del genere.

Non guardare mai la sua cicatrice, gli ripeté la voce di Wes nella mente e Kurt distolse immediatamente lo sguardo.

– Finché la sedia rimane così, è difficile che mi possa sedere – riprese la Bestia, come se parlasse ad una persona lenta di comprendonio.

– Devo... spostarla?

– Se Wes ti vedesse adesso, bisognerebbe sedarlo.

– Non ho mai fatto il cameriere.

– Si vede.

Kurt provò l’istinto di colpirlo con la teiera, ma la Bestia lo ignorò e, con un sbuffo, spostò da sé la sedia e si sedette.

– Non era così difficile, no? – disse il ragazzo, a denti stretti.

– Non è il mio compito farlo.

– Ah no?

La Bestia puntò su di lui uno sguardo che fece correre un brivido lungo la schiena di Kurt, al di sotto dei capelli incolti; sarebbe potuto essere un bell’uomo, se avesse domato quella criniera selvaggia e non fosse stato così insopportabile.

– Direi di no – rispose, calmo. Rimase ad osservarlo qualche secondo.

– Immagino di dover togliere le cose dal vassoio.

– Hai una fervida immaginazione, vedo.

Kurt strinse i denti (se li sarebbe rotti, ad un certo punto) e prese a togliere la tazza, il tovagliolo ed il cucchiaino dal vassoio, sentendo costantemente su di sé gli occhi della Bestia.

Si raddrizzò e guardò l’uomo, che gli restituì l’occhiata.

– Immagino anche che il tè non si versi da solo.

– Nemmeno il latte, se è per questo – rispose l’uomo. Se non fosse stato per la sua espressione torva, Kurt avrebbe potuto giurare che si stava divertendo un mondo. Lui.

– E lo zucchero?

– Incredibilmente, tende a rimanersene nella zuccheriera, se non lo si aiuta ad uscirne.

– Una zolletta o due?

– Mezza.

– Non ce ne sono di mezze.

La Bestia lo fissò con un’aria che, se fosse stata su un viso diverso, sarebbe stata di candida aspettativa.

Kurt, spazientito, prese una zolletta e la spezzò con le dita, ritrovandosene una metà sgretolata su un guanto per la foga e lasciando cadere l’altra nella tazza.

– Va bene così?

– Nick riesce a non rompere nessuna delle due metà.

– Oh, ho chiesto a Nick di venire qui a scontare il suo calvario, ma mi ha risposto che sua altezza oggi aveva chiesto di me.

– Corretto.

– Posso sapere a cosa devo l’onore?

La Bestia non rispose, ma guardò prima lui e poi il cucchiaino.

– Sul serio? Devo girarlo io?

Gli rispose una smorfia spaventosamente simile ad un sorriso – o a un ghigno.

Esasperato, Kurt afferrò il cucchiaino e prese a girarlo furiosamente nella tazza – Sua altezza è soddisfatto?

– Il servizio è stato quantomeno mediocre ed approssimativo.

– Vostra altezza mi onora. Riuscite a bere il tè dalla tazza da solo o devo scendere in cucina a chiedere a Quinn un imbuto?

– Che maniere – sospirò la Bestia, sollevando la tazza e prendendone un sorso.

– Oh, non potrei essere più d’accordo – rispose l’altro, fissandolo ostentatamente e non ricevendo la minima attenzione, cosa che accrebbe il suo fastidio.

Poi, come se avesse deciso che il gioco di prima era stato all’altezza del suo divertimento, la Bestia posò la tazza e diede un colpetto ad una fetta di pane tostato, meditabondo.

– Sì?

Gli rispose un’occhiata carica di aspettative, di nuovo.

– Non posso credere che Jeff o Nick o Wes, beh, no, da Wes me l’aspetterei, si mettano ad imburrare il pane per voi.

– Sopra ci va anche la marmellata – rispose la Bestia, riprendendo la sua tazza – Non più di un velo, mi raccomando.

– Poi devo anche spezzettarlo e lanciarvi i bocconi come se foste un colombo? – ringhiò Kurt, impugnando con astio il pane e il coltello da burro.

– I miei denti funzionano alla perfezione, grazie – rispose l’uomo, e Kurt avvertì un brivido di terrore nel vederne lo scintillio bianco, come se fissasse le zanne di una belva: la Bestia continuò a fissarlo, mentre allungava una mano per togliergli di mano il pane e dava il primo morso.

Rimasero in un silenzio piuttosto angosciante, per Kurt, anche perché sembrava che ogni interesse comunicativo, fosse pure per tiranneggiarlo, fosse sparito dalla Bestia, che continuò con la sua colazione perso nei suoi pensieri, senza neppure più guardarlo.

– Posso andare? – chiese il ragazzo, perplesso.

– No.

Non ottenne più una parola, se non un cenno ogni tanto, quando la tazza era vuota, finché nella teiera non rimase più nulla e anche il pane fu terminato; senza nulla da fare, Kurt potè guardarsi attorno nella stanza: era in uno stato terribile e si chiese se sarebbe stato loro permesso di riordinarla, cosa che fino a quel momento aveva visto fare solo a Wes e soltanto in un paio di occasioni.

Con l’ultima tazza di tè piena in mano, la Bestia si alzò, facendo sobbalzare il ragazzo, che stava cercando di decifrare i soggetti di alcuni ritratti appesi dall