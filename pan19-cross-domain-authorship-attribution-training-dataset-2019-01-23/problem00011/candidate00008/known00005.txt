giorni sembravano aver concesso finalmente una tregua, almeno a giudicare dalle nubi grigiastre che nascondevano il cielo, lasciando il posto ad un vento freddo e gonfio di umidità. Quando il servitore era venuto a svegliarlo ed aveva spalancato gli shoji che davano sul suo giardino autunnale, era rimasto per un attimo disteso tra le coperte ad osservare quella mattinata insolitamente luminosa, dopo tanta pioggia. Il profumo dell’acqua restava sospeso nell’aria, appiccicoso e snervante come un leggero mal di testa, mischiandosi a quello della terra e dell’erba bagnata, un odore che non aveva mai sopportato. Uscì dalla sua stanza e prese un bagno, ma nemmeno il calore bollente riusciva a far scivolare via quella sensazione fastidiosa. Lasciò la testa poggiata contro il bordo di legno della vasca, osservando il fumo sottile salire dall’acqua e dalla sua pelle bagnata, inzuppando di piccole gocce le pareti della stanza ed uscendo dalla piccola finestra in alto. Ripensava ai bagni della sua infanzia nelle terme sulle montagne di Beppu, quando passava le ore immerso nell’acqua bollente, mentre, attorno a lui, cadeva la neve; si alzò a fatica, con la mente leggermente annebbiata dall’eccessivo calore, per tornare nella sua stanza: il suo abito da cerimonia era pronto, disteso sui tatami, dove prima c’era il futon. Era di stoffa pesante, e fu lieto che la pioggia avesse concesso loro una tregua proprio quel giorno, permettendogli di non indossare un mantello che lo avrebbe solo ulteriormente impacciato. ~* ~ Subaru dormiva ancora, quando entrò nella sua stanza. Il futon era perfettamente in ordine, segno di un notte finalmente tranquilla; un braccio giaceva abbandonato sulla coperta scarlatta, come la prima nevicata invernale su un mantello di foglie d’aceri. Seshiro fece scorrere il più silenziosamente possibile lo shoji alle sue spalle, e s’inginocchiò al fianco del fratello, spostando delicatamente il braccio sotto le coperte; si chinò a baciargli la fronte, e indugiò un attimo nel sentire la pelle fresca contro le sue labbra calde. Il coniglietto di stoffa era ancora là dove lo aveva lasciato la sera prima, contro la guancia di Subaru, una sorta di morbido cuscinetto che non ebbe il coraggio di spostare. Con un flebile spostarsi di coperte, Subaru aprì gli occhi, ancora immerso nel dormiveglia. –Che succede? –bisbigliò. –Niente, controllavo che non avessi la febbre. Lo sguardo del più giovane scivolò lentamente sul corpo del fratello –Oggi è il giorno della cerimonia? –disse, la consapevolezza che strappava la mente dal dormiveglia, ma senza riuscire ad allontanarlo dagli occhi. –Sì, ma preferirei che non ti muovessi da letto –rispose Seishiro spingendolo di nuovo sul materasso al primo tentativo del fratello di alzarsi –Il fatto che oggi tu non abbia la febbre, non significa che sia passato tutto –continuò, rimboccandogli le coperte, senza badare alle sue proteste. –Ma sono qui per questo… –cercò di ribattere Subaru, senza che neppure una delle sue parole venisse degnata della minima attenzione. –Non ti muoverai da qui almeno fino a stasera. Direi che ti sei maltrattato a sufficienza, non credi? Arreso e troppo stanco per protestare ancora, Subaru si lasciò andare di nuovo all’abbraccio morbido del materasso: era una sensazione incredibilmente confortante quella della stoffa calda contro pelle fresca. Con esitazione, sfilò una mano dalle coperte, e cercò quella di Seishiro. Osservò con aria leggermente imbarazzata il kimono del fratello: il bordo della sottoveste bianca sbucava appena attorno al collo, coperto dal rosso del kimono, che si intravedeva tra le pieghe degli hakama (1), entrambi sovrastati dal nero dell’ampia casacca nera foderata di rosso, che recava, sulle ampie maniche e sulla parte terminale del drappo che scendeva dal petto fino alle caviglie il marchio di famiglia, in una raffinata tintura rossa. Il rosso dell'obi (2) sottile, intessuto con fili dorati, e gl’intrecci di sottili cordoncini che bordavano le maniche, l’ampio scollo sulle spalle e l’orlo del kimono, smorzava il nero lucido della casacca e degli hakama. Non aveva mai visto il volto dell’imperatore, ma poteva dirsi certo che non possedesse nemmeno un terzo della regalità di suo fratello. – Stai… molto bene con l’abito cerimoniale – disse, prima di rendersi conto della stranezza di quel complimento. Seishiro sorrise sorpreso e si chinò a baciarlo, sentendo le labbra di Subaru piegarsi in un sorriso al contatto con le sue. – Tornerò stasera, quando tutto sarà concluso – sussurrò, accarezzandogli i capelli – Tu resta qui e riposa. Subaru chiuse gli occhi senza ulteriori capricci, abbozzando un sorriso, chiedendosi se esistesse qualcuno al mondo che sarebbe riuscito a resistere alle insistenze di suo fratello. ~* ~ Seishiro sedeva davanti al basso tavolo dove era stata imbandita la sua colazione, osservando il cielo che sembrava schiarirsi con l’avanzare del mattino, mangiando svogliatamente quel pasto che, sapeva per esperienza, sarebbe probabilmente stato l’unico, per lui, di tutta la giornata. Gli ospiti avrebbero cominciato ad affollare la casa verso la metà della mattina, ma i primi monaci erano già arrivati e, dopo averli salutati, appena uscito dalla stanza di Subaru, li aveva lasciati alle loro sacre incombenze. Lo shoji della stanza si spalancò lentamente, e