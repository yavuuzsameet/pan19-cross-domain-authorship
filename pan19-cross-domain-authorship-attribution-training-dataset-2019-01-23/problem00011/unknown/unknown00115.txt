, infatti,mi avevano aperto gli occhi su quanto potesse esseresemplice la soluzione del mio dilemma.

“Theo, posso parlarti?”
La mattina dopo, nel dormitorio eravamo rimasti solo noi due: Blaise si svegliava sempre prestissimo, volatilizzandosi prima che anche noi ci alzassimo, e avevo chiesto a Vincent e Gregory di lasciarci soli per qualche minuto.
La notte precedente non ero riuscito a prendere sonno finché non avevo preso la decisione di parlare con Theodore di ciò che era successo. Toccava a me, quella volta, calpestare il mio orgoglio: mi bruciava, devo ammetterlo, ma l'idea di perdere il mio migliore amico era molto peggiore. Non avevo l'assoluta certezza che mi avrebbe ascoltato, ma ne ero abbastanza sicuro.
Senza guardarmi, annuì; mi stava dando le spalle, mentre piegava il pigiama e lo riponeva sul cuscino, e mi dava abbastanza fastidio. Mi trattenni dallo sbottare solo per il timore di perdere l'occasione di mettere in chiaro le cose.
“Perché te la sei presa tanto, l'altra notte?”
Sono sicuro che si aspettasse la mia domanda, non era uno stupido, ma s'irrigidì comunque.
Lentamente si voltò, fino ad incrociare i miei occhi con i suoi, e si lasciò cadere sul letto con un piccolo sbuffo. Sembrava imbarazzato, un sospetto rossore aveva cominciato a colorargli le guance, e arrossii di riflesso: se era a disagio, mi sembrava ovvio che lo fossi anche io. Quel pensiero mi fece sorridere.
“Non posso chiederti di lasciar perdere, vero?” domandò con un sospiro, alzando una mano per coprirsi gli occhi. Non voleva una risposta, per cui non gliela diedi. “Io... vedi, io... Salazar, non pensavo che potesse essere così difficile!” sbottò tutto d'un tratto, sbilanciandosi all'indietro per sdraiarsi. Non so esattamente cosa mi spinse a farlo, ma mi alzai dal mio letto e mi sedetti sul suo, accanto a lui. Sembrava stupito quanto me per il mio gesto, ma sorrise appena.
“Sono messo davvero male, eh? In sedici anni che ci conosciamo non ti sei mai seduto sul mio letto di tua spontanea volontà,” scherzò, prima di sospirare e mettersi di nuovo a sedere sul letto. “Tanto vale approfittarne, visto che questa è la prima e sarà sicuramente l'ultima volta.”
Stavo per chiedergli spiegazioni riguardo ciò che aveva appena detto, ma la sua bocca premuta contro la mia mi diede tutte le risposte che cercavo; erano risposte spaventose.
Ad occhi sbarrati lo spinsi via e corsi fuori dal dormitorio.


Le mie labbra bruciavano: era una sensazionestrana e sconosciuta, ma non del tutto sgradevole.

Evitai Theodore per tutta la mattina, rifugiandomi prima in biblioteca con la scusa della ricerca di Trasfigurazione e successivamente in Sala Comune. Vince e Greg avevano capito da soli che qualcosa non andava, così mi avevano lasciato in pace, senza chiedermi nulla. Non si poteva dire lo stesso di Pansy, che cercava di attirare la mia attenzione ogni due minuti facendomi domande su domande. L'occhiata assassina che le avevo dedicato non appena aveva cominciato a parlarmi non era bastata a farla desistere, per cui avevo semplicemente deciso di ignorarla.
Mi sentivo un po' in colpa, forse, per il modo in cui la stavo trattando; ma, tutto sommato, tutto ciò che era accaduto in quei giorni era stato possibile solo a causa delle sue chiacchiere circa il fatto che mi fossi innamorato. Ero troppo confuso per decidere se era stato un merito o una colpa; sapevo, però, che ciò che era successo con Theodore avrebbe cambiato completamente il nostro rapporto.
Mi sfiorai sovrappensiero le labbra, gli occhi puntati sulle fiamme verdi del camino; potevo ancora sentire la pressione delicata della sua bocca sulla mia, e al pensiero un calore sconosciuto mi invadeva lo stomaco. Arrossii, rendendomi conto che quel bacio mi era piaciuto.
“Vi siete baciati!”
L'esclamazione esaltata di Pansy mi fece trasalire; non mi ero accorto, troppo preso nei miei pensieri, che si era seduta al mio fianco sul divano. Mi voltai a guardarla con aria truce, ma lei non diede peso alle minacce insite nella mia occhiataccia e continuò a sorridere.
“Pansy, stai zitta,” sibilai, senza riuscire ad impedirmi di arrossire. Il suo sorriso si allargò ancora di più, e una luce birichina le illuminò le iridi scure.
L'arazzo si aprì proprio in quel momento e Theodore entrò nella Sala Comune con un'espressione cupa sul volto, gli occhi azzurri puntati verso il pavimento.
Mi sentii in colpa per averlo respinto in quel modo e l'angoscia mi strinse le viscere in una morsa: potevo rimediare in qualche modo per la reazione di quella mattina? Ero capace di chiedergli scusa, dando il colpo di grazia al mio già a pezzi orgoglio? Avevo il coraggio di dirgli che quel bacio, dopotutto, mi era piaciuto?


No, non sarei stato capace di fare nulla di ciò che avevo pensato.Quella conclusione mi lasciò amareggiato, arrabbiatocon me stesso e con i miei invalicabili limiti.

“Hai smesso anche di dormire, adesso?” domandò Pansy, indicando con un cenno le mie occhiaie; un sorrisetto malizioso le piegò le labbra, potevo immaginare senza problemi cosa stesse pensando, ma non ero in vena di giochetti.