Serpeverde.

Non sono ricordi felici, e per qualche motivo Pansy si sente malinconica al punto di non tentare neanche di rinchiuderli in un angolo della sua mente come fa di solito. Si alza in silenzio dal letto, invece, avendo cura di non svegliare Theo e Draco che hanno senza dubbio bisogno di dormire ancora a lungo, e dopo essersi coperta con la vestaglia di lana morbida che le è stata regalata dai suoi partner (dopo le sue infinite lamentele sull'umidità mattutina e serale della loro villa in campagna) esce dalla camera padronale per dirigersi in cucina. È quasi comico come la sua vita sia cambiata da quando ancora viveva con i suoi genitori, che la dovevano trascinare nelle cucine dopo minacce varie per imparare a comportarsi come una donna degna di un marito di alta società, pensa mentre scalda con un colpo di bacchetta l'acqua nella teiera per prepararsi una bevanda bollente da portare con sé in veranda: la cucina è il suo piccolo regno, adesso, e non è difficile trovarla intenta a preparare ricette intricate per il puro piacere di riuscire a creare pasti e dolci deliziosi per lei e la sua famiglia. Draco e Theo erano preoccupati che in qualche modo stesse regredendo alla perfetta mogliettina Purosangue quando l'avevano scoperta la prima volta a cucinare per loro, ed erano state necessarie diverse rassicurazioni per far capire loro che era solamente un suo sfizio quasi egoista e non un ritorno alle sue sgradevoli origini.

Con la sua tazza di tè caldo pronta e stretta tra le mani, Pansy si Materializza nella veranda che dà sul giardino della villa, che Theo ha arredato con un divano abbastanza grande per tutti e tre e numerosi cuscini decorativi ma disgustosamente comodi, e appoggia i gomiti sulla ringhiera: trascorre lunghi minuti a osservare il cielo che ha appena cominciato a schiarirsi, i colori intensi dell'alba che annunciano l'inizio di una nuova giornata, e i suoi pensieri tornano a soffermarsi su Daphne.

È probabile, riflette ora che ha avuto un po' di tempo per svegliarsi, che stia pensando a lei dopo anni di silenzio da entrambe le parti perché la sera prima ha letto sul Profeta del suo fidanzamento con un Purosangue statunitense: la famiglia Greengrass non ha mai fatto nulla in piccolo, e l'annuncio delle future nozze della loro primogenita era stampato su un'intera pagina e accompagnato da un'enorme fotografia che ritraeva entrambe le famiglie, al centro della quale la sua vecchia amica sorrideva con orgoglio al braccio del suo futuro sposo, mostrando l'anello che portava al dito con Astoria che la guardava quasi invidiosa al suo fianco. Damigella d'onore, probabilmente, e Pansy aveva sentito una stretta al cuore all'idea che quel ruolo sarebbe stato di certo affidato a lei se le cose fossero andate in modo diverso.

Non cambierebbe la sua decisione di accettare la proposta di Draco se potesse tornare indietro nel tempo, non rinuncerebbe alla vita che ha costruito con lui e Theo sotto gli occhi sdegnati e scandalizzati dei loro genitori e della stragrande maggioranza del Mondo Magico, ma forse tenterebbe di diminuire i problemi che la loro scelta ha causato ad Astoria e alla sua intera famiglia, proverebbe a rappezzare il suo rapporto con Daphne.

Ci sono pagine e pagine nei suoi diari segreti di quando frequentavano Hogwarts pieni di note sulle future nozze di entrambe, piani di celebrare insieme quello che consideravano ingenuamente il giorno più importante delle loro vite, programmato nei minimi dettagli; erano ancora bambine all'epoca, e Pansy non riesce a trattenere una risata al ricordo, perché lei e Daphne naturalmente avevano deciso di sposare rispettivamente Draco e Theo, illuse di avere voce in capitolo sui rispettivi futuri. Alla fine, invece, la mano di Pansy era stata offerta a Blaise Zabini come ultima spiaggia, e la famiglia Malfoy aveva deciso di unire il proprio nome a quello dei Greengrass con le nozze del figlio e Astoria; il fidanzamento era stato spezzato a sorpresa da Draco stesso pochi giorni più tardi del suo annuncio, e Pansy aveva fatto lo stesso dopo essersi resa conto che prometterla in sposa all'unico Serpeverde con cui non era mai andata d'accordo non era stata una coincidenza ma un'ultima punizione per la sua apparente ribellione nei confronti delle tradizioni della propria famiglia.

Oh, l'ironia la fa ancora ridere: è stata proprio quella loro decisione a portarla a ribellarsi, finalmente, e a ridere in faccia alle loro tradizioni scegliendo di convivere con due maghi senza sposarne uno. Ha rinunciato alla sua eredità, così facendo, ma quella di vivere insieme a Draco e Theo è senza dubbio la decisione migliore che abbia mai preso.

E non solo perché tra loro tre è nato l'amore, sbocciato senza che nemmeno se ne accorgessero dall'amicizia che li ha uniti fin da quando erano in fasce, ma anche perché se non avesse scelto di voltare le spalle ai suoi genitori non avrebbe mai potuto crescere davvero come donna, come persona, non avrebbe mai avuto un briciolo di indipendenza.

Le braccia familiari di Theo si stringono intorno alla sua vita, facendola sobbalzare per la sorpresa, e Pansy si rende conto solo in quel momento di aver trascorso in veranda abbastanza tempo da finire il suo tè senza accorgersene e da dare al sole la possibilità di alzarsi pienamente in cielo.

"Va tutto bene?" mormora l'uomo, il volto premuto contro i