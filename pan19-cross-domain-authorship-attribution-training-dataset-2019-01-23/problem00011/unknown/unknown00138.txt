". Vorrebbe farlo, lo vorrebbe davvero, ma la gola si chiude e la bocca si secca; perché è vero, dannazione, inutile mentirsi.

Ha cercato di convincere se stesso che il solo motivo per cui non si è mai impegnato in una relazione fosse per mantenersi libero, ma non è così.

'Sei un bugiardo, Albus, solo uno schifoso bugiardo.' si rimprovera, mentre il petto si stringe dolorosamente e la cassa toracica diventa un covo di serpi.

« ... Albus? » lo chiama Dennis, la voce tinta di preoccupazione, « Tutto bene? Non volevo metterti a disagio, possiamo cambiare argomento se-- »

« Arrivo subito. » lo interrompe l'uomo, alzandosi bruscamente dalla poltroncina e praticamente gettandosi alla porta, spalancandola per percorrere il corridoio a passo spedito. Da una spallata a qualcuno ma non riesce a voltarsi e chiedere scusa. Qualcun altro lo chiama, a gran voce, ma la porta di servizio è proprio davanti a lui e preme sul maniglione antipanico con una forza tale da farla sbattere contro il muro, quando si apre.

L'aria fredda lo colpisce in viso, il gelo si intrufola sotto la pelle, ma va bene così. Lo aiuta a concentrarsi, a rimanere arpionato al presente, ben saldo al luogo in cui si trova.

È in America, sta lavorando, è un cantante famoso; non si trova a Londra, sperduto nella propria vita e naufrago nelle proprie emozioni.

Così non va bene, se ne rende conto, non può ridursi ad avere un attacco di panico durante una semplice intervista, con un ragazzino troppo simile a chi si è lasciato alle spalle.

« Albus. »

L'uomo non si volta, non ne ha bisogno, e si passa una mano sul viso mentre Marta continua a parlare.

« Ho detto al giornalista che l'intervista è finita. Mi sono proposta di rispondere io alle sue rimanenti domande, in tuo nome, ma ha rifiutato. Si è scusato e ha lasciato il suo biglietto da visita, nel caso volessi "riprendere da dove avete lasciato", così ha detto. Ricordati solo cosa ti ho raccomandato, riguardo ai rapporti con i tuoi fan, confido nel tuo buonsenso. »

La sua voce è pragmatica, parla senza giri di parole, dritta al punto. E fa male, in un modo quasi dolce, ma Albus non è un bambino e sa benissimo che è esattamente ciò di cui ha bisogno. Non vuole essere coccolato e protetto, sa che necessita di avere la verità e la realtà gettate in viso come acqua gelida.

« Grazie... ti devo molto. »

« Vai a casa. Siamo in anticipo sulla tabella di marcia per il nuovo album; ti puoi prendere una giornata libera. »

« Domani mattina non ci sono. Arrivo nel pomeriggio. » la avverte Albus, con un tono che indica quanto personale e inderogabile sia l'impegno che si è preso. Di spalle, non vede Marta assottigliare le labbra e inspirare dal naso, gli occhi vibranti.

« D'accordo. »

« Ho bisogno di cantare. »

« D'accordo, Albus. »

« Ti assicuro che starò meglio. »

« D'accordo. »

L'uomo stringe i pugni, voltandosi con una fitta al petto.

« Davvero, devi credermi... »

« Albus, ti credo. » lo interrompe lei, avvicinandosi e passandosi le dita fra i capelli prima di posarle al suo petto, « Ma tu devi ricordarti che oltre a essere la tua manager sono tua amica. Solo questo. Se hai qualche problema, io ci sono. »

La fitta al petto di Albus si intensifica, e le prende la mano nelle proprie con una rara dolcezza.

« Ti ringrazio, Marta. Ti ringrazio davvero. »

 

Fine.

Autore: miharu92

Fandom: Harry Potter

Personaggi: Albus Severus Potter, personaggi originali vari

Conteggio parole: 5648

Avvisi: //

Genere: Introspettivo, Malinconico,

Disclaimers: I personaggi sono di proprietà intellettuale di chi ne detiene i diritti. Non ricevo alcun profitto dalla stesura e pubblicazione di questa storia, i fatti narrati non sono intesi a ledere l'immagine di nessuno e qualsiasi similitudine a fatti realmente accaduti è da considerarsi puramente casuale.

 

 Capitolo secondo; Drapetomania    "An overwhelming urge to run away" 

 

La sensazione dell'erba fresca solletica dolcemente i piedi nudi di Albus, come un bambino dispettoso la cui risata sembra riverberare nell'aria attorno a lui. Alcune rondini si librano in aria, danzando fra le nuvole e lasciando al loro passaggio delle scie di colore, tenue tinte pastello che si mescolano come pittura a olio. Una leggera brezza primaverile si insinua al di sotto della sua t-shirt bianca, le maniche corte che si gonfiano appena, e smuove sbarazzina l'orlo dei suoi pantaloni in lino.

Il giardino nel quale si trova si mostra in fiore, rigoglioso; i salici piangenti contornano un piccolo laghetto artificiale e scorge delle anatre che vi nuotano spensierate.

Albus ha già visto quel luogo, ne è certo, ma non riesce in alcun modo a ricordare dove o quando e, mentre cammina fra i roseti, una dolce voce si arpiona alla sua attenzione, catturandola e strattonandola con poca grazia.

Si tratta di un melodioso canto dalle note leggere e a tratti malinconiche.

Albus lo segue come