incubi. Ha ripreso a bagnare il letto malgrado abbia otto anni. Non mangia quasi nulla. E ancora non ha dovuto subire la sua prima luna piena da lupo mannaro.” Il Guaritore era abbattuto. “Quelli come lui non ce la fanno a diventare adulti, non nel mondo dei maghi, comunque. Molti scappano per unirsi ai loro simili, tantissimi finiscono in malo modo. Attualmente i lupi mannari sono ricercati, che abbiamo commesso crimini o meno, non so che ne sarà di lui, una volta dimesso.”
Sentimenti contrastanti invasero Andromeda, alla fine prevalse la rabbia. Come si permetteva Michael di considerare la vita di quel bambino già finita e senza speranza? Remus da piccolo si era dimostrato, per quel poco che l’aveva visto, sereno e allegro, malgrado la sua condizione.
Per un istante sperò davvero che il nipote potesse essere come il padre, se la sorte fosse stata così crudele da condannarlo a nascere lupo mannaro che almeno ereditasse da lui anche la forza d’animo.
Dora stava per replicare, ma lei la zittì con un gesto, per poi sibilare tra i denti.
“Nessuno è senza speranza, quel bambino ha le stesse possibilità di diventare una brava persone di chiunque altro, se solo questo schifo di mondo gliene darà la possibilità.”
Il Guaritore la guardò a bocca aperta, stupito.
“Quanta sicurezza. Conosci qualcuno nelle sue stesse condizioni che ce l’ha fatta? Io no.”
Andromeda non poteva parlare di Remus.
L’uomo continuava a fissarla, voleva che gli dimostrasse che le sue non erano solo parole.
“Apprezzo la tua apertura mentale, ci fosse più gente come te forse queste povere anime avrebbero qualche possibilità in più di avere una vita degna di essere vissuta. Ricordi quell’uomo, quello che era stato ricoverato per essere stato aggredito da un mannaro?”
Andromeda rifletté un attimo, sì, certo! Quello che assomigliava a Remus. Era stato picchiato, ma non morso. Annuì.
“Alla fine abbiamo scoperto perché era così restio a confessarci quello che gli era successo. Abbiamo dovuto usare il Veritaseum per venire a capo della questione. Quell’uomo, Lupin, era stato aggredito dal figlio, suo figlio! Risultato essere poi una delle prime vittime di Greyback, e guarda un po’ come è finita. Cercare di uccidere il padre, con l'aggravante della premeditazione, dato che non c’era la luna piena.”
Andromeda accusò il colpo, lasciandosi sfuggire un verso strozzato. Lupin. Ecco spiegato il perché della somiglianza. Non poteva crederci, non voleva crederci! Remus era così... gli era sembrato così... non era un assassino! Di questo ne era certa. Doveva avere avuto un buon motivo per agire a quel modo, come quando aveva difeso Dora dal mannaro al supermercato Babbano.
“Lei non sa nulla, non conosce Remus,” mormorò Dora.
Andromeda afferrò la figlia per le spalle e la spinse lungo il corridoio, lontano dall’esterrefatto Guaritore.
“Aspetta! Voglio…”
“Vuoi cosa? Tradirti? Non puoi dirgli che conosci Remus, salterà fuori che siete sposati e tuo figlio... hai sentito cosa ha detto sulla situazione attuale?”
Dora rabbrividì, lasciandosi guidare docilmente.
“Non credere a quello che ha detto il Guaritore, io so come sono andate le cose.”
“Non ho dubbi, Ninfadora.”
“Tu non mi credi. Adesso rincomincerai a pensare che Remus è un mostro, ricomincerai a odiarlo.” La preoccupazione nella sua voce era tangibile.
“Sei ingiusta. Io non lo odio e sono in grado di ragionare con la mia testa. Tu, semmai, dovresti odiarlo, Ninfadora.”
Lei alzò le sopracciglia, confusa.
“Ninfadora... è il tuo nome, Ninfadora…”
“Basta! Smettila di ripeterlo!” si lamentò la ragazza.
Andromeda si schiarì la voce.
“Volevo solo confessarti che il tuo nome, Ninfadora, mi è stato ispirato dal tuo simpatico marito, prima che tu nascessi.”
Lei parve stupefatta.
“Raccontami,” le chiese, un po' più tranquilla.
“Va bene. Se tu mi racconterai cosa è successo tra Remus e suo padre.”
Dora evitò i suoi occhi per un lungo momento. Forse Remus le aveva fatto promettere di non parlarne.
Alla fine sospirò.
“D’accordo.”


***


Remus era appostato fuori da Villa Malfoy, era da giorni che la teneva d’occhio senza mangiare quasi nulla. Uno dei pavoni che si aggiravano nei dintorni avrebbe fatto al caso suo, era selvaggina prelibata, ma temeva che con i loro strilli avrebbero attirato l’attenzione di qualcuno.
In quel momento, comunque, non aveva fame, anzi... si sentiva decisamente male e non ne capiva il motivo.
Avvertì che qualcuno stava arrivando prima ancora di vederlo con i suoi occhi. Un gruppo di Mangiamorte incappucciati si stava avvicinando alla tenuta. Imprecò, avevano scelto proprio quella sera per decidere di farsi una scampaganta, quando lui si sentiva uno straccio.
Non bastava il loro vantaggio numerico, ci si mettevano anche le sue condizioni di salute. Si fece forza, non aveva intenzione di rinunciare, ogni giorno che passava Greyback si avvicinava sempre di più alla sua famiglia.
Il gruppo si fermò davanti alla imponente cancellata, gli sembrò di scorgere anche Greyback, non poteva vedere i loro volti ma il corpo massiccio