ricordava benissimo che esisteva un mondo, là fuori, perché lì, dove non poteva andare, c’era la tomba dove avevano seppellito James e Lily, c’erano le macerie della loro casa, c’era Harry che cresceva chissà dove e chissà con chi, invece che con lui, c’era Remus che lo credeva un traditore e Peter che viveva da eroe, nascosto chissà dove. C’era un mondo intero che lo malediceva e lui poteva solo rimanere lì a rimuginare sugli errori commessi, sulla fiducia accordata a Pettigrew, sul non essere stato lì quella notte, sul sapere Harry in mano ai suoi parenti babbani, che di sicuro, stando ai racconti di James, non gli avrebbero sicuramente raccontato nulla su di lui. Meglio: almeno lui non lo avrebbe odiato e maledetto.
C’era Remus che viveva il suo inferno di licantropo e reietto, con la sola compagnia dei ricordi di un tempo di cui gli rimanevano solo dei libri polverosi, delle tombe da visitare e il pensiero di aver amato un traditore che li aveva rovinati tutti.
Sirius Black si ricordava benissimo di esistere, perché il solo pensiero gli causava una rabbia così feroce da bastare da sola a tenerlo in vita. Però aveva dimenticato tutto il resto: il mondo si era fermato al momento in cui aveva varcato la soglia di Azkaban e lui, non potendo neppure tornare ai suoi ricordi per terrore che i Dementors se ne cibassero, si limitava a far loro da guardia, concentrandosi – e non gli riusciva difficile – sulla sua rabbia, dimentico che esistesse qualcos’altro fuori dai muri neri e scivolosi di sporcizia della sua cella. Ogni tanto guardava gli Auror passare davanti alla sua cella, ombre che filtravano da sotto la porta e sprazzi di figure che si intravedevano dalla grata, veloci, come se non sopportassero di rimanere un istante di più in quel posto. Come non comprenderli, del resto.
– Dai, non fare quella faccia: il tempo di sistemare due scartoffie e saremo a casa. I miei figli hanno tirato fuori le scatole con le decorazioni di Natale da stamattina e ci girano intorno come avvoltoi, mia moglie non sapeva come calmarli! – disse una voce: poté udirla bene, segno che i Dementors erano lontani, forse per permettere il passaggio più tranquillo del tizio.
– Eh, i miei sono tutti e due a Hogwarts – rispose un altro uomo – Però casa è comunque già addobbata: anche se sono grandi, vogliono trovare tutto pronto quando tornano per Natale.
– Manca solo una settimana ormai… non ci credo quasi che esista il Natale, fuori da qui!
Le voci si allontanarono, accompagnate da un rumore di passi; non capitava spesso di ascoltare voci umane per così tanto tempo, e Sirius continuò a sentirsele nelle orecchie ancora per un po’, come se avessero parlato una lingua straniera.
Natale.
Quella parola continuava a rimbombargli nella mente, distraendolo dalla sua disperazione; esisteva ancora il Natale, allora, lì fuori: se n’era dimenticato.
Forse erano i Dementors lontani, forse era quello sprazzo di normalità a cui aveva assistito involontariamente, ma di colpo si accorse che esisteva ancora il mondo, là fuori, e che oltre le grate della finestra pioveva qualche fiocco di neve ghiacciata.
Allora esisteva anche la neve, pensò, sorpreso.
Esistevano il Natale, la neve, le decorazioni, le luci… il mondo era andato avanti senza di lui, chiuso tra quelle mura da così tanto tempo che non sapeva contarlo; esisteva tutto questo, mentre James e Lily dormivano sottoterra, mentre Pettigrew viveva la sua miserabile esistenza di traditore, mentre Remus sopravviveva chissà come e dove, mentre Harry si chiedeva dove fosse la sua famiglia.
Un fiocco di neve arrivò fino al suo braccio, laddove uno strappo lasciava la pelle nuda, e nello sciogliersi rivelò una porzione di pelle più chiara dell’altra: c’era ancora il suo vecchio corpo, là sotto, pensò sorpreso. L’ultima volta che aveva toccato la neve era… non lo ricordava più. Era il primo Natale di Harry, però, questo lo sapeva, perché si era presentato a casa Potter carico di regali, tallonato da Remus che scivolava sulle scarpe malmesse.
Devi comprartene un paio nuove, Moony!
Queste vanno ancora benissimo.
Cazzata: si vedeva che in un punto la suola si stava scollando e la neve vi si infilava senza pietà; ricordava benissimo di aver pensato che era stato un colpo di genio non comprare quel pezzo nuovo per la moto e aver usato i soldi per prendere di nascosto un paio di scarpe nuove per Remus: gliele avrebbe fatte trovare sotto l’albero la mattina di Natale, insieme alla scatola con le tavolette di cioccolata.
Casa Potter era decorata da lunghe file di ghirlande e da luci intermittenti.
James l’ha fatto, aveva sospirato Moony, Lily aveva minacciato vendetta se avesse provato a metterle…
È il primo Natale di Harry! Devono fare le cose in grande!
“In grande” non vuol dire “pacchiano”, Padfoot.
James non era dello stesso avviso: casa Potter sembrava un negozio di giocattoli in cui fossero state convogliate le decorazioni sufficienti per addobbarne cinque.
Per la prima volta da un tempo infinito, ricordò tutto: le luci, i colori, il profumo dell’arrosto di Lily, lo sguardo