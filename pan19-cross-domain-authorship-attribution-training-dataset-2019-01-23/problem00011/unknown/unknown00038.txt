nella sua prima casa da solo.
Aveva usato ancora tante volte quel baule, negli anni, e gli era sempre parso che lo spazio, nonostante ora fosse un adulto che abitava da solo, fosse di più di quando era un adolescente fuori per gli studi; mancavano tante cose, lì dentro, mancava tutto ciò che la vita iniziava a portargli via: di volta in volta, nel riempire quello e i soliti scatoloni, lasciava qualcosa.
La serenità, le illusioni, le speranze, persino le persone care. Via via, nonostante cercasse di opporsi, qualcosa scivolava sempre via prima che potesse chiudere il coperchio del baule o quello di una scatola, e non aveva potuto farci nulla; col tempo si era accorto di aver iniziato a traslocare anche nella sua testa, riponendo ogni volta qualcosa: prima le speranze di una vita lavorativa normale dopo la scuola, con Voldemort che incuteva il terrore più cieco nelle persone e rendeva più spaventoso il suo stato di licantropo; poi l’amicizia, perché non bastava l’Ordine a farli sentire uniti come ai tempi di Hogwarts; poi James, Lily e Peter, come altrettanti pezzi del suo cuore, il giorno in cui il regno dell’Oscuro era andato in pezzi.
Ma Sirius non era finito in uno scatolone con loro: era rimasto lì, da un lato il ragazzino elegante e snob che aveva incontrato il primo anno, poi l’adolescente sfrontato e affascinante di cui si era innamorato, poi il giovane uomo spericolato e irrimediabilmente infantile che aveva visto allontanarsi sempre di più durante la guerra, e infine l’adulto dallo sguardo da pazzo che era finito ad Azkaban e in prima pagina sui giornali. Remus aveva evitato quelle foto per giorni e, alla fine, si era costretto a guardarne una, in cui Sirius urlava qualcosa che non poteva sentire – deliri di un pazzo o di un omicida, probabilmente; aveva osservato quella pagina di giornale per ore, sovrapponendola a Padfoot, non riuscendo a far combaciare le due immagini.
Eppure non era finito in soffitta neanche così.
Era rimasto dentro il suo cuore come una spina in un dito, piccola e sottile, quasi invisibile, ma ruvida e dolorosa appena veniva accidentalmente sfiorata, e c’era rimasta per anni, tormentandolo con i suoi due volti, quello del Sirius che aveva amato e con cui aveva condiviso tutto, la scuola, il sonno, la licantropia, il sesso, i pasti, le scorribande, e il pluriomicida sbattuto in prima pagina con i suoi capelli scarmigliati, le guance scavate e gli occhi da pazzo.
Erano passati gli anni e quella spina non si era mai mossa, anzi, a volte gli sembrava penetrare sempre più a fondo, come il giorno in cui era tornato a Hogwarts come insegnante e aveva rivisto Harry, la cui sola presenza era stata capace di trascinarlo indietro, nell’epoca più felice della sua vita, ora rinchiusa al sicuro in scatoloni polverosi nella soffitta del suo cuore. In quell’anno, Sirius era sempre rimasto lì nella sua testa, forse perché la presenza del figlio dei Potter gli ricordava chi era scomparso, ma ancor di più chi era ancora vivo ed era responsabile di tutto: lo aveva odiato, il suo pensiero gli aveva avvelenato ogni minuto ed il suo ricordo gli aveva intriso di lacrime ogni ora, ma non era riuscito a spingerlo lontano. Come una spina che non si riesce a togliere, era rimasto con lui: era quasi comico, perché Black era sempre stato una persona impossibile da ignorare, di quelle capaci di catalizzare l’attenzione anche senza fare nulla; questa sua peculiarità sembrava altrettanto forte tra le mura della scuola, da cui i ricordi sembravano trasudare come umidità, facendolo impazzire.
Dopo averlo rivisto nella stamberga e aver capito, in un istante, che l’incubo in realtà era stato solo un malinteso, le cose non erano cambiate: era tornato a Londra, si era affrettato a cercare una casa dove, per i primi tempi, avrebbero vissuto insieme, come da ragazzi; il tempo era stato poco, ma aveva ricucito lo strappo e rimesso per un istante in pari il caos della sua vita. Poi Sirius aveva dovuto iniziare a vivere da latitante lontano dai suoi occhi, ed il suo pensiero aveva ripreso ad ossessionarlo, come se quella spina sottopelle non si fosse mai tolta.
Quando avevano avuto di nuovo modo di vivere insieme, con l’Ordine, a Grimmauld Place, le cose erano peggiorate: chiuso nel suo inferno personale come una tigre in gabbia, Black si era dimostrato il ragazzo di una volta, immobile nei vent’anni che aveva quando era stato imprigionato ad Azkaban, come se il tempo non fosse andato avanti; per Remus gli anni erano trascorsi, invece, e quell’uomo amato che sembrava vivere in un’epoca ormai morta lo ossessionava, facendoglielo detestare quando erano insieme e mancare da impazzire quando era lontano. Con lui o senza di lui non c’era rimedio al dolore di quella spina che si infilava sempre più nella sua carne, infettandola, diventando un fastidio continuo, costante.
E poi… poi Sirius era morto. Quella parte di vita, la più bella, che lui aveva involontariamente contribuito a mantenere viva e reale se n’era andata con lui, ma… ma lui no. Lui era ancora lì,