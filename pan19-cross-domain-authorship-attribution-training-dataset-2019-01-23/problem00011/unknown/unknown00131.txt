si avvicina e riesce a prenderne un po’ con il dito, portandoselo alla bocca e mugolando piano.
« Ecco, appunto-- »
« Che buono! Cosa stai preparando? » chiede il Grifone, ridendo poi divertito mentre il ragazzo afferra una spatola e cerca di dargliela sulle dita, borbottando come una teiera impazzita.
« Non ti azzardare! Questo è il composto per i muffin, poi devo preparare un’altra torta. Sono impegnato, Potter! » gli risponde, dopo aver posato la spatola e aver ripreso a mescolare, « Non posso farti anche da babysitter e controllare che tu non ti metta a mangiare tutto! »
Potter alza le spalle, frapponendo fra lui e il coetaneo il suo piano da lavoro.
« Non è colpa mia se sei bravo. »
Il complimento scivola dalle labbra di Albus come se nulla fosse, con la stessa naturalezza di un saluto o di come domanderebbe ad un compagno di casa di passargli la caraffa dell’acqua durante i pasti, ma quelle parole fanno scoppiare il petto di Scorpius come un fuoco d’artificio. Non è la prima persona che gli dice come i suoi dolci siano molto buoni, ovviamente; lo ha sentito dire dai suoi parenti, dai genitori dei suoi amici, dai colleghi di lavoro di suo padre, per poi arrivare a scuola e avere persino studenti delle altre case che gli domandavano se potesse preparare loro una torta per qualche occasione speciale. Sa benissimo di essere bravo, nonostante sappia anche di avere ancora moltissimo margine di miglioramento, ma sentirselo dire da Albus fa tutto un altro effetto.
Forse complice il fatto che da mesi ormai la sua cotta per lui ha perso ogni possibilità di essere tenuta a bada…
Per mascherare il proprio imbarazzo, Scorpius smette di mescolare e afferra la ciotola nella quale stava sbriciolando i biscotti, passandogliela al coetaneo.
« Invece di fare il ruffiano perché non cerchi di essermi d’aiuto? Tieni, rompili fini fini. » lo istruisce, piazzandogli in mano la scodella e adoperandosi nel frattempo per dividere l’impasto negli stampini per cupcake.
Albus, dal canto suo, rimane a guardarlo profondamente esterrefatto e confuso. Davvero gli ha appena chiesto di aiutarlo nella cucina? Lui che ha fatto gettare la spugna persino a sua nonna Molly? Che ha ricevuto l’ordine tassativo e assoluto di sua madre di non sostare in prossimità dei fornelli per un tempo superiore a due minuti?!
« Ma sei sicuro…? » gli domanda, incerto, alternando il proprio sguardo tra i biscotti mezzi rotti nella ciotola che tiene fra le mani e la schiena ricurva del ragazzo, troppo impegnato per guardarlo.
« Certo! Forza, usa le mani e rompili per bene, che mi servono per la torta. »
La voce di Scorpius è pragmatica, le parole un po’ veloci, e il Grifondoro sobbalza appena prima di riprendersi dal momentaneo stupore e impegnarsi nel compito che gli è stato dato. E lui che sperava di sedersi come al solito in un angolo e ammirarlo indisturbato mentre lui lavora...
Il Serpeverde si muove sicuro e tranquillo e una volta terminato di dosare il composto ripone gli stampini nel forno, chiudendolo e mettendo il timer per evitare di dimenticarsene e farli bruciare.
Dopodiché, per il Grifone, tutto diventa un susseguirsi di “Prendi questo”, “Mescola”, “Assaggia e dimmi com’è” (la sua parte preferita) seguito poi da “Smettila che altrimenti non basta per la torta!” e il tempo sembra volare, sfuggirgli dalle mani e correre via.
Per Malfoy invece tutto quanto sembra rallentare. Le sue spalle si rilassano come se avessero sostenuto fino a quel momento un enorme peso, il suo petto si amplia e si riempie di una viscerale emozione che brilla elettrica in ogni suo muscolo per poi esplodergli negli occhi, nulla è più in grado di infrangere quella calma e tranquillità che la pasticceria gli dona; neppure la vicinanza di Albus.
Si rende conto di come sia rischioso farlo rimanere con lui, ad aiutarlo, ma si è trovato in difficoltà e ha seguito l’istinto. Le sue mani mischiano le tre varietà di cioccolato con il formaggio spalmabile, ognuna nella rispettiva ciotola, mentre il Grifone sta controllando che la colla di pesce sia correttamente sciolta in acqua.
Scorpius non ha idea grazie a quali divinità il coetaneo non si sta rendendo conto di quello che sta facendo e nel dubbio sta rivolgendo i suoi ringraziamenti a qualsiasi entità superiore gli stia dando la forza di superare quel pomeriggio, Albus che risponde ad ogni sua istruzione con in viso lo sguardo di un cucciolo spaesato.
Ha rischiato più di una volta di morderlo, la dolcezza della sua espressione troppa da sopportare.
Ciò di cui la Serpe non è a conoscenza però è di come Potter sia concentrato su una cosa soltanto: la sua vicinanza. È la prima volta che si trova in cucina e non ha ancora preso fuoco nulla. A sua discolpa c’è da dire che gli è capitato una volta sola e si è trattato di semplice errore; e poi non sta lavorando con i fornelli ma solo con ingredienti freddi. Ogni volta che Scorpius apre bocca per dirgli di fare qualcosa, il Grifondoro sente chiaramente la pelle pizzicare e i capelli alla base della nuca rizzarsi. Non lo ammetterebbe, forse, neanche sotto tortura ma la sua è sostanzialmente paura di fare qualche errore madornale e rovinare