così la tua vista, Moony?
– Cercavo di essere gentile!
– Beh, è bizzarro da parte tua! Cosa stai architettando?
– Niente. Voglio solo sapere cosa c’è di tanto affascinante, là dentro, da farti ignorare i tuoi amici.
Te, lo corregge immediatamente il cervello di Lupin, Peter studia e James è per i fatti suoi fuori di qui, quindi l’unico ignorato sei tu.
– Non tentare di farmi sentire in colpa, perché non puoi proprio riuscirci.
Sirius tira il libro, con fare lamentoso – E su, dimmi che roba è!
– I miei libri non sono roba, mister Black – taglia corto Moony, sollevando il volume fuori dalla sua portata.
– Imploro il perdono di messer tomo – declama Sirius, prima di alzarsi di scatto e, complice l’ondeggiare del materasso, riuscire a strappare di mano a Remus il libro; pianta un piede sullo sterno dell’altro ragazzo, guadagnandosi il tempo di leggere finalmente il titolo – Moby Dick. Che roba è?
– Un romanzo, imbecille – ringhia Lupin, riappropriandosi di quanto è suo.
– Non l’ho mai sentito nominare – risponde candidamente l’altro.
– Non mi stupisce, specie perché l’autore è un babbano.
– E perché mai tu ignori i tuoi amici per il libro di un babbano? – si lamenta Sirius, tentando di nuovo di toglierglielo di mano.
– Perché questo “babbano” forse è più interessante di certi miei amici!
Black mette su la sua faccia da tragedia (Remus sente montargli dentro una rabbia furiosa quando fa così, ultimamente, e non se ne spiega il motivo) – Questo è un insulto che il mio cuore non riesce a sopportare, Moony.
– Ottimo – risponde l’altro, riuscendo a spintonarlo giù dal materasso – Vai pure ad agonizzare sul tuo letto!
– Ma io voglio sapere di che parla quel coso! – piagnucola Sirius, riguadagnando un pezzo di materasso – Morbydick!
– Moby Dick!
– Quello che è! Chi sarebbe, allora?
Remus si sente sul punto di utilizzare il romanzo per abbattere quello che, in teoria, dovrebbe essere uno dei suoi migliori amici: cosa c’è di più odioso, per chi ama leggere, che essere interrotti mentre si è immersi in un libro amato?
– Non ti piacerebbe.
– Prova!
– Parla del capitano di una nave.
– Adoro i pirati.
– Questo non è un pirata! È il capitano di una nave da pesca.
– Pesca?
– Sì. Balene.
– Mi piacciono le balene!
– L’unica volta che ti ho sentito nominare quell’animale è stato per commentare le forme di una Tassorosso particolarmente paffuta, e non trasudavano amore per quel genere di mammiferi!
– Le balene sono mammiferi? – esclama Sirius, sorpreso – Ma stanno sott’acqua! Sono pesci, Moony!
– No, mammiferi, razza di ignorante.
– Non ci credo!
– Come vedi, non c’è una sola cosa che possa piacerti, qui dentro.
– Nononono, ci credo, ci credo!
– … E sia. Comunque è la storia di un capitano che vuole uccidere una balena bianca. Ora che sai di cosa parla Moby Dick, puoi tornare nel tuo letto.
– E ci riesce?
– Il tema del libro non è se ci riesce, Sirius! È la lotta tra l’uomo e la natura!
– Certo che è importante: se leggo il romanzo di un cacciatore di vampiri, è importante sapere se uccide i vampiri!
Remus sospira, pensando che è vicino a capire quei maghi che usano la magia per uccidere – Questo non è un libro di quel tipo, Sirius: ora scendi da questo letto efammi leggere!
– Quindi lo sai come finisce!
– Certo che sì, è la terza volta che lo rileggo!
– E perché?
Perché si parla di uccidere qualcosa che si ama e si odia con altrettanta intensità e, francamente, è esattamente quel che provo io adesso!
– Mi piace – taglia corto Remus, seccato. China la testa sul libro, cercando il punto in cui era arrivato, e ricomincia a leggere; dopo un po’ alza lo sguardo e si trova la fronte di Sirius quasi contro la sua, che tenta di decifrare, al contrario, quel che c’è scritto sulla sua pagina – D’accordo, Padfoot, te lo presto appena ho finito, ok?
– Leggimelo tu – piagnucola Black, tirandogli una manica del pigiama.
– Non hai tre anni, leggitelo da solo!
– Ma nessuno ha mai letto per me! – guaisce Sirius e Remus, pensando a quel poco che conosce della madre del suo amico, non si sente di dubitarne.
– Beh, ma io non sono una balia, perché dovrei farlo?
C’è qualcosa di adorabile nello sguardo di Black, in quei momenti, gli stessi occhi umidi e adoranti di Padfoot che a Remus fanno sentire un formicolio orribile allo stomaco (beh, non è sicuro che sia orribile, ma è di sicuro fastidioso), specie se accompagnati da due mani infami che abbrancano il libro che stai tentando di leggere, impedendoti di farlo.
– Sirius…
– Ti preeeego!
– Piantala di fare il moccioso!