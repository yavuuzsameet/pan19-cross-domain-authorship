fosse appena successo perchè dodici anni di Azkaban e Dissennatori hanno distorto la sua percezione del tempo. Remus non si sorprenderebbe se il suo amico fosse convinto di poter vedere Prongs entrare da un momento all'altro in quell'austera casa e rianimarla con la sua vivacità, con Lily al suo fianco a sorridere e prestare attenzioni a tutti.  "E' che Molly-", quasi si giustifica Sirius, ma Remus lo interrompe posando una mano sulla sua spalla. "Lo so", lo rassicura, "Ma lei non sa come stavano le cose tra noi".  Sirius si passa una mano sul viso e sembra improvvisamente più vecchio e stanco di quanto sia in realtà. Remus gli stringe la spalla quasi a volercisi ancorare, "Non avevo mai avuto amici, il solo fatto di essere nello stesso dormitorio con altre persone della mia età mi intimidiva".  "Non sei mai stato di molte parole, Moony", dice Sirius ridacchiando, "Tu e i tuoi libri e il classico 'Ragazzi, potrei sbagliarmi, ma credo che questo piano trasgredisca una decina di regole di Hogwarts' che era il modo più severo per rimproverare me e James".  "Il peggior Prefetto della storia di Hogwarts!", Remus ride davvero stavolta e ricorda di come James lo guardasse afflitto ogni volta che tentava di dissuaderli dall'andare in giro per il castello in piena notte per riempire il sotterraneo dei Serpeverde di Caccabombe o per tentare di scoprire come far spostare il gargoyle a guardia dell'ufficio di Silente per curiosare all'interno della stanza.  "E quando abbiamo scoperto il tuo piccolo problema peloso", Remus sorride a sentire ancora questa simpatica definizione di licantropia, "Non riusciva a darsi pace, se puoi credermi. Pensava che fosse ingiusto, che ti saresti fatto male tutto solo nella Stamberga Strillante. All'inizio volevamo seguirti con il Mantello, ma Peter-", Sirius si blocca e cambia espressione. Gli si leggono rabbia e risentimento negli occhi e l'improvvisa consapevolezza del fallimento.  "Mi dispiace", mormora Remus, "Ho dubitato di te, non avrei dovuto".  "No, non avresti dovuto", sbotta Sirius voltandosi verso il suo amico, "Sapevi benissimo che non avrei mai tradito te e James", si alza e prende a misurare la stanza a grandi passi. Remus non parla, sa che non è davvero arrabbiato con lui e sa che questa conversazione va affrontata esattamente in questo modo. "Se ci fossimo ricordati del nostro legame avremmo capito subito che il vigliacco tra noi era Peter", Sirius sembra preso da quest'idea come se possa risolvere tutto e riportare James e Lily indietro. Remus sospira ancora.  "Hai ragione, abbiamo sbagliato. Abbiamo sottovalutato Peter. O peggio, lo abbiamo sopravvalutato. Era il piano sin dall'inizio, eravamo convinti-"  "Ero convinto"  "Sirius, no, non di-"  "Eravate la mia famiglia, avrei dovuto rischiare io", Sirius si ferma e fissa Remus negli occhi, come a volergli chiedere scusa di aver fallito, della morte dei loro due amici più cari e si forma un nodo in gola a entrambi, così stretto da rendere difficile parlare, "Quando vedo Harry, io-".  "Lo capisco", Remus si alza, lo raggiunge in un passo e lo afferra per le spalle, "Vedo James in ogni suo gesto e fa male".  "Vorrei che non fosse così, avrebbe bisogno di qualcuno con un po' di senno...", Sirius scuote la testa come a cercare di mettere a posto le emozioni e Remus prova un moto di tenerezza e di affetto e sente di essere di nuovo, come da ragazzi, l'amico responsabile del gruppo.  "Andiamo, Padfoot, sai benissimo che il senno non è il tuo forte. Le idee meno sagge dei Malandrini sono sempre state le tue", gli dice dandogli delle affettuose pacche sulle spalle. Sirius si lascia andare in un lungo abbraccio, come non succede da quella notte in cui si sono ritrovati nella Stamberga. Respirano lentamente, all'unisono, come fosse un rituale calmante.  "Prongs non ci vorrebbe così distanti", dice sulla spalla di Remus.  "Affatto"  La sirena di un'ambulanza che sfreccia giù nella strada pone fine al loro abbraccio. Remus si avvicina alla finestra, notando con rammarico che la notte sta finendo, il cielo ha già iniziato a schiarirsi e la falce di luna comincia a sbiadirsi lentamente. Si volta verso Sirius e gli sorride, un bagliore di serenità nel suo cuore. Certo, tutti quegli anni di distanza non saranno cancellati in una sola notte, ma dietro il prigioniero di Azkaban comincia a intravedere di nuovo Padfoot, il cane nero che entrava in dormitorio con il pelo bagnato, che si addormentava sul suo cuscino sporcandolo di terra e acqua putrida con il solo obiettivo di farlo andare su tutte le furie e ridere delle sue espressioni con James.  Si salutano per le poche ore che li separano dalla colazione di Molly con un altro veloce abbraccio e Remus torna nella sua stanza. Contempla per qualche secondo una vecchia copia di un romanzo che quasi vent'anni prima gli aveva regalato sua madre per il suo compleanno e che da allora aveva sempre portato con sè ovunque andasse. Sorride al ricordo e si stende per riposare prima che il giorno giunga definitivamente.   Remus ama leggere in Sala Comune in tarda serata quando tutti sono a letto e