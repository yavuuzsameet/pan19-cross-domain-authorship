aveva aiutato a riprendere in mano gli impegni arretrati per l’imprevedibile arresto, lavorando il doppio.
«Lupin» gli aveva detto il signor Hopper un paio di giorni dopo, seduto su una vecchia sedia a dondolo mentre lui dissezionava un libro, «perché invece di badare a un vecchio rincoglionito e preoccuparti delle sorti di libri che i ricchi restaurano solo per metterli in mostra e non leggerli mai, non esci con i tuoi coetanei?»
«Perché sia il vecchio che i libri mi piacciono di più delle uscite con i miei coetanei!»
«Dici?»
«Dico, dico!» gli aveva annuito ridendo allegramente. «Domani porto una radio qui in bottega e le faccio ascoltare qualche programma "da giovani", così concorderà con me su quanto a confronto il vecchio e i libri siano molto meglio!»
Il vecchio Hopper non aveva una radio, né una TV Babbana, aveva passato tutta la sua vita fra i libri e delle rapide letture della Gazzetta del Profeta tutti i giorni, giusto per informarsi dei fatti quotidiani; la novità della radio, portata gradualmente, rafforzò ancor di più il legame fra i due e giovò a entrambi.
Si divertivano a commentare ironicamente o acidamente alcune canzoni o certe rubriche quotidiane che seguivano; Teddy aggiornava regolarmente il signor Hopper sulle nuove bizzarre tendenze musicali e ridevano ancor di più. La radio diventò l’unico ponte fra loro e la vita fuori dai libri.
Da ragazzini, lui e Victoire si erano piaciuti un sacco perché diversi l’uno dall’altra: era bello come il suo essere esteriormente semplice e grezzo cozzasse con la raffinatezza e l’eterno splendore di lei, e come il suo interesse per lo studio si scontrasse con la voglia di Victoire di vivere leggeri e senza troppi pensieri. Si compensavano a vicenda.
Crescendo, però, ciò era sfociato in obiettivi di vita talmente diversi da rendere la loro relazione non più bilanciata.
«Adesso che non solo hai un lavoro stabile, ma sei anche per metà proprietario di una bottega, sarebbe bello se tu riuscissi a metter su famiglia» aveva osservato una volta sua nonna, durante una delle loro solite cene insieme del venerdì sera.
«Non ho ancora trovato qualcuno che mi sopporti abbastanza, nonna» aveva smorzato l’atmosfera sorridendo, «e al momento non mi manca la compagnia di qualcuno».
Anche perché con James alla radio aveva tutta la compagnia che voleva.
Aveva seguito James alla radio fin dal suo esordio, sintonizzandosi sulle sue trasmissioni ridendo e dicendo al signor Hopper «Vediamo che ha da dire oggi quello scavezzacollo del figlio di Harry Potter!»
In realtà il vecchietto sapeva benissimo che Harry era il suo padrino e quanto bene lui volesse a James, ma era divertentissimo prenderlo ironicamente in giro insieme, con complicità.
James era dannatamente bravo a intrattenere la gente, a far ridere le persone in modo intelligente e a distrarle. Faceva ridere perfino quando salutava in diretta Harry in modo irriverente – "il padre-che-è-sopravvissuto-anche-a-me" – provocando tutte le volte una tachicardia nervosa a Molly Weasley.
James amava raccontare storie e ascoltarle, amava le persone perché erano sempre diverse da lui. Amava il proprio lavoro.
«Mi piacerebbe condurre una trasmissione mattutina» gli aveva detto una sera a casa dei Potter, davanti a un caffè e alla scaletta che stava preparando per il giorno dopo. «Una di quelle che iniziano alle prime luci dell’alba e che accompagnano le persone che per lavoro si alzano presto, o che viaggiano a quell’ora. Mi piacerebbe essere lì a far loro compagnia mentre si allontanano da casa».
Teddy non aveva saputo che dirgli se non che lo vedeva bene come speaker di un programma simile, e anche se ciò era davvero il suo pensiero, si rese conto di quanto l’avesse espresso in modo scarno rispetto a quanto l’animasse l’idea di James che gli faceva compagnia mente si allontanava da casa.
Poco più di un anno e mezzo dopo, James aveva iniziato a condurre Buongiorno alle Pluffe, un’irriverente trasmissione-maratona mattutina che iniziava alle 5,30 del mattino e finiva quasi alle 10,00.
Per James era una levataccia, ma l’amava; lanciava un argomento al giorno, gli spettatori gli rispondevano via gufo e lui leggeva i messaggi ricevuti in diretta. Una volta gli aveva risposto anche la vecchia Preside McGranitt, probabilmente stanca di essere scherzosamente salutata ogni qualvolta James rivelava casualmente una marachella che a scuola era passata impunita, o diceva qualcosa per cui a Hogwarts avrebbe perso dei punti. Era stato uno spasso, anche se mai come quando gli aveva risposto George Weasley: lì Teddy aveva riso fino alle lacrime – zio e nipote sapevano essere molto complici.
Durante la trasmissione, James mandava sempre un gufo a Teddy per chiedergli cosa stesse facendo. Non gli domandava mai direttamente come stesse, eppure Teddy sapeva sempre che la canzone che poco dopo veniva trasmessa era sempre e solo per lui, nonostante James non lo dicesse apertamente e replicasse al messaggio via gufo dicendogli altre cose.
O forse quella di Teddy era solo un’illusione dovuta a delle coincidenze.
Era bello pensare che anche se con James non condivideva le stesse passioni lui sapesse sempre come raggiungerlo senza farlo sentire braccato o oppresso. James l’aveva sempre giudicato unico, fin da piccolo, e ora