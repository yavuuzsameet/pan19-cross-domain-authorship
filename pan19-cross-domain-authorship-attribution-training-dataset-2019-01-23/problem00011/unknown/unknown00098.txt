incantate che mia madre mette agli elfi domestici in prova, per distinguerli.
– Se avessi passato le vacanze di Natale a fare l’elfo domestico in prova a casa sua, signorino Black, le mani ora probabilmente non le avrei più, vista la mia facilità a rovesciare le cose – aveva risposto Lupin, cercando di riprendere il controllo e riuscire spiritoso per allentare la tensione.
– Speravo ti fidassi, ormai – rispose Sirius, mettendo su un broncio scocciato.
– C’è una sottile differenza tra fidarsi e raccontare ogni singolo particolare sgradevole della propria esistenza – tentò Remus.
– Cazzate, Moony. Siamo amici, è un dovere morale! Io non vi ho forse enumerato ogni singola ora di tormento post-pranzo-di-Natale a causa dei dolci che ho mangiato? Oh, quanti ne ho mangiati!
– Ecco, appunto: è una cosa che solo tu puoi fare senza ritegno alcuno, non io. Anche perché non stiamo proprio parlando di indigestione da budini.
– Qui il problema non sono i budini: è che tu non ti fidi.
Quando Sirius metteva su quell’espressione, che sul volto di un adolescente avrebbe dovuto essere fuori luogo, visto che era la copia esatta di quella che doveva aver avuto da bambino, più o meno quattro anni, quando qualcosa non andava secondo i suoi piani, Remus di solito si divertiva, o sospirava spazientito. Quella volta, invece, complici il panico e l’irritazione di sentirsi messo con le spalle al muro solo perché Black non tollerava un “sono fatti miei” come risposta, Lupin si innervosì: non si rivolsero la parola per giorni e anche dopo, quando le cose si risolsero e tutto tornò come al solito, rimase quel non detto tra loro. Sirius non chiese più nulla, un po’ per orgoglio e un po’ perché, per la prima volta, aveva capito quanto Remus sapesse difendere strenuamente la sua privacy; Lupin tirò un sospiro di sollievo e tutto procedette bene per anni: ad Hogwarts non servivano le catene, il lupo aveva un’intera casa da distruggere a suo piacimento.

~*~

Remus J. Lupin sedeva nella sua camera da letto, quella che, da un paio di settimane, divideva con Sirius Black, in uno scassato appartamento di Londra; avevano finito la scuola e, fino a quel momento, tutto era filato liscio, anche perché le serate insieme a Peter, James e Lily erano tanto frequenti da rendere meno dolorosa la chiusura della parentesi di Hogwarts. Solo che quella era la prima luna piena fuori dalla Stamberga e da casa dei suoi, e il ragazzo era particolarmente nervoso: sentiva nell’aria l’odore del plenilunio, che acuiva i suoi sensi e tendeva dolorosamente i suoi muscoli, facendo scricchiolare le ossa; era irascibile e la convivenza in quel monolocale non propriamente ampio metteva a dura prova il suo scarso autocontrollo. Probabilmente sarebbe stato più tranquillo se non avesse dovuto togliere, dal fondo del baule in cui l’aveva seppellita, la scatola che conteneva le catene; erano sempre le stesse, indistruttibili malgrado i graffi e i morsi che erano stati inferti loro negli anni: aveva sperato di non rivederle più, quando era arrivato a Hogwarts e, con un sospiro di sollievo, le aveva occultate sotto una pila di calzini, sapendo che non sarebbero più servite.
Con Sirius non c’erano mai stati veri segreti, né come amico prima, né come amante dopo, tranne quello: era ammettere che quello in cui si mutava, durante la luna piena, non era lui ma una bestia, cioè che lui era la bestia, che lo era sempre, anche quando non ne aveva le fattezze; glielo ricordavano le catene piene di graffi, promemoria di notti di cui non aveva ricordi razionali.
– Remus! La cena! Stasera uova, se riesco a staccarle dalla padella, altrimenti… fish and chips al baracchino sotto casa? Eh?
Poteva vederlo anche se, della sua disastrosa cena (Sirius aveva qualche problema con le uova. E con il formaggio. E l’olio. E con tutto quel che era infiammabile o potenzialmente incrostabile), gli giungeva fin lì solo lo spaventoso odore di fritto bruciacchiato: di sicuro era chino sul fornello, picchiando con spietata malvagità una poltiglia gialla-tendente-al-marrone con la paletta per convincerla a staccarsi, facendo schizzare uovo e olio in ogni dove e graffiando irrimediabilmente la padella; eppure suonava felice, quasi scodinzolante nel proporre, per la terza sera di fila, pesce e patate fritte comprate ad un chiosco lì vicino come soluzione ai loro problemi. Con un mezzo sorriso, Remus accarezzò le pesanti polsiere di ferro e sospirò, alzandosi.
– Sirius? – ignorò il disastro che giaceva sul pavimento della cucina, anche se sarebbe stato sufficiente a renderlo una belva assetata di sangue, senza plenilunio, in qualunque altro momento.
– Ci sono, ci sono! – esclamò serafico Black, assestando qualche altro colpo alla padella – Devo solo… se ‘sti bastardi scendessero…
– Sirius?
– È il momento topico, Moony, non distrarmi!
– Pad, io non mangerei quella roba per nessun motivo, tranne che per un tentativo, molto doloroso, di suicidio. Perciò, smetti di distruggere quella padella, butta tutto nel secchio e ascoltami.
Black si arrese ed abbandonò