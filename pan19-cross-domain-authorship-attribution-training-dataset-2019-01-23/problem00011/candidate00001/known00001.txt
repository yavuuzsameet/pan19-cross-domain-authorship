fondo di una gola rovinata.
Io non trovai proprio niente di sensato da dirgli. Quando mi  sussurrò: ‘Speriamo che non salti il tour,’ me ne uscii con il solito: ‘Scherzi?’
Aveva solo il raffreddore. Per me. Per tutti. Persino per  l’egoismo di chi diceva di amarlo per prendere e basta. Per pretendere un  eroismo da foglio di carta.
Era così piccolo, Bill. Aveva solo diciotto anni.
Diciotto anni di sogni e di parole e di niente.  Improvvisamente di niente.
 
Speriamo che non sia qualcosa di grave. ‘Scherzi?’  
È curioso, credevo di essere un tipo molto coraggioso.  Credevo che per tutta la vita sarei stato il sostegno di mio fratello. Bill  aveva bisogno di me. Chiaro, no?
Invece ero quello più spaventato di tutti. Ero quello che,  davanti all’evidenza, preferiva pensare a un brutto scherzo. A uno scherzo del  cazzo, ma a uno scherzo.
Quando ci ritrovammo a Hamburg, Bill non parlava quasi più  per niente.
Tra noi non ce n’era mai stato un gran bisogno, ma era innaturale.
Il suo silenzio. I miei silenzi.
Non avevo nulla da dirgli. Niente di niente.
Volevo che qualcuno mi battesse sulla spalla e mi dicesse: ‘D’accordo.  Abbiamo giocato un po’. Adesso basta.’
Fu proprio come svegliarsi da un sogno luminoso; qualcosa di  tanto realistico e netto e vivido che separartene ti procura un dolore  viscerale, tant’è che per un po’ stai lì a chiederti quale sia il sogno e quale  sia invece la realtà.
Bill mi guardava e credo che mi leggesse dentro: la mia  incredulità vigliacca e un po’ egoista. La mia paura. La mia incertezza.
Non parlava più, però ebbe il coraggio di dirmelo lo stesso;  di raccogliere quel po’ di voce che aveva messo da parte per spenderla solo per  me.
 
C’è una cisti, Tomi. Devono toglierla. Scherzi?  
Aveva paura, Bill, ma sorrideva lo stesso. Si dava un tono.  Aveva diciotto anni e, chissà? Ci sperava?
Aveva combattuto così tanto per i propri sogni ch’era  innaturale pensare che potesse perdere. Non lui. Non davvero uno del genere.
La mia voce tremava, quando mi toccò dare quell’annuncio. A  me, proprio a me: a me per cui era tutto.
Ed era una sensazione atroce e straniante insieme. Una  settimana prima, più o meno, me l’ero fatta addosso per parargli il culo da un  raffreddore – già. Solo un raffreddore. Ora dovevo dire che era qualcos’altro –  qualcosa di sbagliato. Qualcosa che avrebbe forse cambiato per sempre la voce di  Bill.
Come sarebbe stata?
Per un po’ non avrei riconosciuto mio fratello. Suonava  strano.
Gli stringevo piano la mano e dividevo con lui quella  stronzata che, all’improvviso, mi sembrava rilevantissima.
Le dita di Bill erano calde e sottili. Le sue unghie erano  trasparenti. Erano bellissime.
In ospedale non poteva portare lo smalto. La mia attenzione  si fossilizzava su dettagli da niente.
Forse mi stavo svegliando anch’io; lo stavo raggiungendo  oltre il bordo scheggiato del suo sogno. Precedendomi, però, mio fratello faceva  ancora il possibile per impedirmi di tagliarmi.
Per proteggermi. Per rassicurarmi.
Aveva paura, ma non voleva dividerla con me.
La sua stanza sembrava un bunker o un negozio di giocattoli.  L’avevamo riempito di regali.
Gli avevo comprato una scimmia di peluche ch’era due volte  lui. L’avevo fatto perché non si sentisse solo quando non c’ero. Io ero una  scimmia. Ero la sua scimmia.
Non potevo comprargli il coraggio. Non potevo comprargli la  salute.
Tutto il mio potere si esauriva in qualcosa di tanto stupido  come un giocattolo: a Bill faceva piacere lo stesso.
Poco prima che lo portassero via, per prepararlo  all’intervento, ho avuto l’impressione che volesse chiedermi scusa.
  Scherzi?  
Non aveva colpa di niente, proprio di niente: mi aveva fatto  solo un po’ di posto al suo fianco.
Ci avevano assicurato che l’operazione sarebbe durata al più  un’ora e mezza – due, a dire tanto. Non era nulla di complicato. Era routine.  Sarebbe andato tutto bene.
Dopo tre ore, nessuno ci aveva ancora detto niente.
Io avvertivo quel silenzio scivolare in me e trascinare via  tutto il coraggio.
Avevo voglia di svegliarmi, ora: solo che l’avevo già fatto.
 
 
La cisti non era una cisti. Era un tumore. Un cancro. Una  sacchettina di merda. Scherzi?
No. E tagliare non bastava più. Bisognava raschiare tutt’intorno.  Fare piazza pulita.
Tutt’intorno. Scherzi?
No. Non avremmo più sentito la sua voce. Cristo, stai scherzando?
No.
 
Ero inebetito. Se Bill l’avesse saputo, forse avrebbe  preferito morire. Sul palco, magari. Sotto le luci. Spegnersi con la sua voce,  poco a poco.
La sua voce che già non ricordavo quasi più, che avrei  dimenticato per sempre.
La sua voce ch’era anche la mia, perché mi aveva sempre  guidato, in qualche modo.
Era fuori ed era dentro di me, come uno stimolo o come una  preghiera