Zoo, perché Seishiro era un veterinario e tu avresti fatto  qualsiasi cosa per restargli accanto. Beffarda, la sorte.
Un Sumeragi e un Sakurazukamori innamorati. Un Sumeragi  innamorato di un Sakurazukamori. Ecco il prezzo di un amore peccaminoso e infame  come il tuo: il silenzio. L’abbandono. La solitudine.
Il nulla.
La voce morta di una segreteria telefonica che griderà sempre  la voce di Hokuto, come la commedia beffarda con cui illudi te stesso  salutandola oltre uno specchio ogni mattina.
È morta, capisci? Non saprai mai che volto abbia ora. L’unica  consolazione che ti resta è la confessione che ti fece quella defunta bambina un  paio d’anni dopo.
“Dove vivo io non c’è nessuno con gli occhi tristi come i  tuoi.”
Dunque sta bene, forse è persino felice, lei; libera  dalle catene di questa vita che ti trattiene e che ti ancora a una profezia che  sta per compiersi.
Il Drago della Terra ha percepito il respiro agonico della  sua Signora e si è destato. Seishiro è già sceso in campo e sai bene che attende  solo te. La pupilla cieca del suo occhio sinistro è un’immagine persistente che  offusca anche la tua retina (e, quel che è peggio, il cuore).
Respiri il fumo dell’ennesima sigaretta illudendoti di  ritrovare anche il sapore delle sue labbra, del suo sorriso e della falsità  amorosa con cui ti ha regalato l’anno più bello della tua vita; l’anno in cui ti  ha insegnato ad amarlo solo per decidere d’ammazzarti. Come ammazzarti.
Sei spaventato?
No.
E forse è questa la verità più atroce.
Stai per consegnarti a quella che potrebbe essere la tua  ultima alba e non provi nulla: né pena, né sollievo. In un certo qual modo, non  sei diverso da un’anima errante, priva di un corpo e di uno scopo.
Da quanto tempo sei così, ormai?
Inutile tentare il disperato calcolo degli istanti senza  Hokuto: metà del tuo cuore è morta nell’istante in cui lui ti ha rifiutato;  quello che è rimasto, ha smesso di battere con l’ultimo sospiro di lei.
Povera Hokuto: la sua ultima tecnica non ha scalfito Seishiro  e ha ucciso te. Voleva che tu vivessi e non ha pensato che senza l’amore tuo e  di Sakurazuka non avresti avuto scampo, ferito e indebolito dall’odio com’eri.
Sicché ora sei qui, immerso in un oceano di sofferenza e  devastazione, eppure lontano: proiettato ancora in un passato di ciliegi in  fiore, a un patto che non avevi compreso e che ti ha condannato.
Egoista, ecco cosa sei: il tuo autentico desiderio non è  quello di ammazzare chi ti ha tolto Hokuto, né di difendere il mondo. L’unico  anelito è che tutto scompaia; tutto divenga buio e freddo e desolato com’è il  tuo cuore da quel giorno maledetto.
Eppure sei un Drago del Cielo: beffarda, la ruota gira ancora  e ti ha dato scacco.
Sakurazuka e Sumeragi ai poli opposti di una barricata  davanti alla quale si combatte una guerra fatta già di troppe lacrime per non  apparire dura e spietata. Per questo, forse, hai deciso di volergli bene e di  stargli vicino, di proteggerlo e di consolarlo: perché anche lui è come  te.
Un Dio spietato vuole che combatta ciò che ama; ferisca ciò  che vorrebbe proteggere e perda ciò che desidera sopra ogni altra cosa.
Il tuo cuore morto ha sanguinato per un istante, sull’onda  empatica del suo dolore, il suo pianto disperato, il rosseggiare rubino delle  sue ferite e il sale amaro lungo le sue guance.
Cosa ti hanno rammentato? Cosa hanno gridato allo specchio  cieco della tua memoria?
Sorata, Yuzuriha, persino Arashi, bella, muta e immobile come  una statua, hanno temuto la sua follia. Sono impalliditi di quella furia che era  solo il più straziante dolore che si potesse conoscere e sopportare. Gliel’ha  ammazzata davanti, dopo averlo seviziato fin quasi alla morte. Le ha staccato la  testa, lasciando che l’orrore ultimo di una decapitazione empia contaminasse il  suo cuore e glielo lasciasse marcire nel petto.
Confessa: hai pensato che Seishiro era stato più generoso;  lui, un Sakurazukamori, ha finito Hokuto con un sol colpo, dritto al cuore, e  l’ha accolta tra le sue braccia, sorridendole come l’amico che era stato.
Forse la tua gemella aveva già compreso tutto tempo addietro,  ma esistono uomini capaci di sopportare il destino come una bandiera da  innalzare con fierezza e impeto; altri che vorrebbero morire per il disgusto che  provano per il proprio stesso esistere.
Sorata e Hokuto appartengono alla prima genia: quella dei  martiri. Tu e Kamui, invece…
Voi siete gli eroi, e non c’è nulla di più orribile di una  sopravvivenza di gloria, quando il sangue che lorda il volto appartiene  all’amore stesso.
Scrolli la cenere e cerchi risposte che non possiedi. Sei  entrato in lui per raccontargli verità in cui nemmeno sai se credere, perché,  quando ti ritroverai davanti Seishiro, l’ombra del suo occhio morto farà ancora  sanguinare il tuo cuore e coprirà di un velo il desiderio che ti annichila.
Eppure non potevi lasciarlo piangere da solo fino a morirne.  Non anche lui.
Sono già troppi