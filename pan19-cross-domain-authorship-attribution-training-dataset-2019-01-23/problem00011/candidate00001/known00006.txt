del servo sconfitto. Loki socchiude le palpebre e sorride. “E tu saresti un lupo?” Freki non osa toccarlo: è il figlio di Odino, un principe di Asgard. Loki ne accarezza la folta pelliccia, il muso intelligente, finché la fiera non si ritrae: sottili aghi, trasparenti come cristalli di rocca, attraversano ora le sue fauci. “Scusa… Non volevo.” Freki raspa e annaspa e strofina la grossa testa ferita sulle pellicce che coprono la sala. Loki l’osserva con la freddezza immorale dei bambini. Ha mani piccole, la pelle pallida dei figli dell’inverno, occhi di un verde slavato, pieni di silenzi colpevoli; Freki è uno dei lupi prediletti del Grande Padre, una macchina da guerra fatta di carne fremente e muscoli e rabbia: eppure l’ha ferito. “Torna qui,” bisbiglia. Freki scopre il labbro superiore martoriato e mostra i denti. “E tu saresti un lupo?” ripete Loki, senza paura o, forse, senza il buonsenso di averne. Freki scatta come una molla e affonda nella polpa della spalla. Il dolore è un lampo bianco, sorprendente. Nell’aria salgono i cori per la levata di Capella. Loki scivola nel buio: solo, perché è troppo giovane per partecipare alla Festa della Luce. Solo, perché è così che si vive e che si muore. Il sangue è rosso, fredda l’agonia sotto un cielo lontano e noncurante. “Tu, stupida bestia!” Il sollievo è tiepido e azzurro. Sono azzurri gli occhi di suo fratello, e dolci, come quelli di un cane devoto. Non ha bisogno che Freki gli lecchi la mano: ha già addestrato il suo lupo. 3. Ostara “So cosa avete fatto a mia sorella.” La voce di Heimdall è una frana, tonante come il rotolare di massi giù da un clivo. Loki non ha paura: non da quando ha scoperto che la lingua è il pugnale più tagliente e la menzogna, un velo che protegge. A imbandire il cuore cosa si ottiene, in fondo? La cancrena della delusione. “Sai cosa ha fatto lei?” Lo sguardo di Heimdall vaga nelle profondità in cui galleggiano i mondi. Cane guardiano, che può saperne dell’orgoglio di un dio? “… Perché, se vuoi, te lo dico io.” Heimdall non muove un muscolo. Nulla gli sfugge, ma non cerca vendetta. Nessuno osa fare del male al figlio di Odino. Senza il patronimico, chissà? “Non mi hanno voluto in guerra. Hanno detto che sarei stato un peso.” “Volevano proteggervi.” “Sif, la tua nobile, invincibile sorella, ha detto che non c’era spazio per le donne sul campo di battaglia.” Heimdall vigila su Asgard: non comprende le passioni degli dei o ne ha smarrito il ricordo? Non sente la sua umiliazione? “Sif è un guerriero: conosce il peso della spada, non quello delle parole.” “Ora conosce il peso della collera di Loki, figlio di Odino.” L’ha spogliata nel sonno delle sue chiome d’oro e vestita d’ombra. Ai riti dell’Equinozio pareva un corvo: umiliata e furibonda, non l’ha degnato di uno sguardo. Peccato: anche se crudele, Loki ha un bel sorriso. “Il grande Odino non sarà contento di voi.” Loki china il capo e tace. Odino ha smesso di volergli bene come ha capito di non poterne fare un guerriero. La battaglia è polvere: quella che sollevi e quella che inghiotti. Loki sente di averne respirata già troppa. “… Né vostro fratello.” “Thor ha riso con lei.” “Thor morirebbe per difendere la vostra vita.” “Forse… Ma non quella che voglio vivere io.” 4. Beltane Sono scesi da Aldebaran, possenti corna ricurve e unghie velenose. Sembrano draghi, ma solcano il cielo su ali di piume. Heimdall ha difeso il Bifrost ed è stato ferito. Potente e disperato, il grido del Gjallarhorn si è avvertito in ogni angolo del regno. L’ha udito anche Loki. Dall’alto delle rocche, Asgard in guerra ribolle come lava. Odino batte la lingua sul palato: è il richiamo con cui il vecchio orbo invoca i fedelissimi. Un appello che un altro ha ereditato, futuro re dei Cieli e vanto dei nove Regni. “Thor…” Mastica il suo nome e dell’antica dolcezza non c’è nulla, perché quale amore merita un eterno sconfitto? Forse solo l’ipocrisia della compassione. “… Ed io non sento nulla, fratello.” Tende le braccia al cielo e sussurra – ringhia – Logi. La volta si apre e vomita fiamme. Meteore roventi bruciano al suolo come stoppie sul finire dell’estate: è tutto quel che resta degli invasori, assieme al lezzo della carne bruciata e alla sorpresa di Asgard. “Vedete, padre? Questo è il potere della magia.”   “Grazie, milady, per aver rovinato la festa a chi non ha paura di sporcarsi le mani,” mugugna Volstagg, e rafforza il commento con un rutto che sa di montone e idromele. Non ha bisogno di guardare Thor per sapere che è dello stesso avviso: il nobile principe dei nove Mondi non brinda a una gloria che non porti il suo nome. Loki è quel che