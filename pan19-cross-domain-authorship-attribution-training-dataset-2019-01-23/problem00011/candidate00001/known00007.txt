“No. Libera.”

Il figlio di Lyra ha messo i denti e, quando gli ha offerto da mordere una striscia di cuoio, l’ha ringraziato con una smorfia troppo larga, piena di buchi.
Ha sorriso anche Lyra, occhi sempre bassi, persino se delle donne illiriche magnificano l’orgoglio e un coraggio non comuni. Eppure rotta, anche lei, dal collare e poi dalla comune perdita.
“È dagli ultimi Saturnali che nessuno offriva doni, Nasir, e quelli d’allora…”
Il cielo si è aperto e un debole sole riscalda la pelle.
“Non siamo più schiavi,” risponde. “I cattivi pensieri sono anelli di una catena che abbiamo già spezzato.”

La discesa è più aspra della salita; la roccia si sgretola e non sostiene il passo: rovina la pietra lungo il costone e già ti senti perso, maciullato. Eppure nell’aria c’è un odore buono, di freddo e del muco resinoso degli abeti. È un profumo di casa, per lui, e per i pochi che sta conducendo attraverso e oltre l’Inferno.
Agron non sa cosa porterà il nuovo anno, né gli importa: Nasir brontola al suo fianco per un gelo che morde persino i piselli, ed è il suo presente-futuro.
Per cautela, tuttavia, pregherà Wotan (1) di riscaldare loro almeno le palle.
 Nota: (1) È il nome germanico di Odino.

Degli ultimi Saturnalia da schiavo, ricorda di non ricordare abbastanza.
Era ancora un germano, allora, e c’era Duro: ai suoi occhi, la curiosità sarebbe stata una colpa.
Non dovevano emulare i costumi dei romani, perché dimenticare non può essere appreso e la conoscenza è un veleno che trasforma.
Qualcosa, tuttavia, si è salvato: il momento in cui Spartacus ha sollevato una maschera d’oro e se n’è lasciato inghiottire.
Immaginava, Lucretia, d’aver appena offerto la falce a Saturno?
No, forse no. Lo dicevano anche i vecchi del suo clan: gli dei camminano in silenzio e a noi sta riconoscerli in tempo.

La prima è stata Sibyl. Una dopo l’altra, tutte le donne del campo hanno salutato l’abete con un inchino e offerto un dono: chi un pendente, chi un fermaglio, chi una collana, chi la piastra di un bracciale (1).
Nasir ha scelto la punta di una freccia: l’ha guardato, non distante, selezionare con cura il ramo e scoprire poi, pieno di disappunto, fosse lontano dalla portata delle sue braccia.
“Ridimensionati, nanetto,” sogghigna – ed evita d’un soffio una gomitata. “Volete lasciare una traccia ai romani?”
“No, una preghiera agli spiriti.”
“Io non prego: combatto.”
“Lo so. Per questo io domando per due.”
 Nota: (1) Durante i Saturnalia, si adornavano i boschi per richiamarvi gli spiriti.

Negli ultimi due giorni, Nasir è stato vento – e non una brezza gentile, di quelle che raccontano rinascita e boccioli, ma una tramontana gelata, da lupi e fame. Del loro sparuto drappello di compagni, nessuno ha avuto risposte da dare – solo consigli mai richiesti da offrire. C’è chi pensa che pretenda troppo, chi domandi troppo poco; c’è chi parla di egoismo e chi d’indifferenza. Il diretto interessato, invece, ha detto: “In questi giorni dovremmo offrire un dono a chi amiamo, ma io non ho nulla da darti.” “Hai provato a toglierti i vestiti?” Nasir ride. Poi arriva lo schiaffo.

“Di ricchezze non ne abbiamo, ma i Saturnalia non resteranno privi di doni.”
“E cosa potremmo mai scambiare?”
Lyra ha sollevato suo figlio e ne ha respirate le risa quasi fossero balsamo e aria pura. “Storie. Le nostre e quelle dei compagni che abbiamo perduto.”
“Ci sto,” ha detto Agron. “Ce n’è una che vorrei condividere.”
“Sicuro che possa essere raccontata anche davanti ai bambini?” ha ironizzato Nasir.
“Non pensavo di scendere nel dettaglio, anche se Crixus ce l’aveva di tutto rispetto e… Perché mi guardi come se volessi cavarmi un occhio?”
Ridono tutti. Forse anche la morte può essere dolce nella memoria degli amici.

Gli era cresciuta davanti, ma se n’era accorto tardi: ebbro com’era dei propri successi, accecato dalla sabbia e dal sangue in cui era nato il campione di Capua, a stento aveva notato la prediletta della domina. Lei aveva un nome d’inverno ma, sulla pelle, miele di castagno e occhi d’ossidiana. Se li sentiva addosso quando combatteva, quando fotteva una puttana, quando chiudeva i propri e sognava una libertà a due. Perfetta. Agron esita, poi conclude: “Onore a Crixus e a Naevia. Che il nuovo anno conceda a tutti un amore forte come il loro.”Per la vita e oltre la morte.

Mira lo amava dell’amore migliore: quello che non chiede niente, ma basta per due e per due nutre.Amava i suoi occhi pieni di passato e i sorrisi rari; le mani forti e l’onestà di un vero eroe. Amava persino il suo non-amore, perché somigliava comunque al rispetto