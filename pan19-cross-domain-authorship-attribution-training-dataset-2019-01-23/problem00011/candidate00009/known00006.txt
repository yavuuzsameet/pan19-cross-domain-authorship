e allo stesso tempo incredula che sfugge dalle sue labbra socchiuse non appena si rende conto che a spingere contro il suo palmo è suo figlio, per la prima volta.

“Oh,” mormora, mentre Haru ride deliziata e posa entrambe le mani sulla sua, stringendogli con affetto le dita: è strano, e probabilmente stupido, ma Kazuya si sente come se solo in quel momento, con suo figlio che scalcia e gli annuncia la sua presenza in un nuovo e meraviglioso modo, si fosse reso conto che non sarà presto un padre ma che lo è già. Ha ascoltato il battito del suo cuore quando ha accompagnato Haru alle sue visite ed ecografie, certo, sapeva che la sua presenza non era solo un’improbabile idea, ma adesso è tangibile, la distanza tra lui e il suo bambino incredibilmente più piccola, e si sente sopraffatto da una miriade di emozioni: la gioia è naturalmente la più prominente, insieme alla solita velata impazienza, ma c’è anche quella che ha tutta l’aria di essere un’ansia che non ha mai provato prima, un senso di inadeguatezza e terrore che gli fa perdere per un attimo il respiro. Sarà un buon padre, presente e amorevole? Un buon partner per Haru, ora che il loro compito sarà crescere un bambino insieme? Riuscirà a supportare entrambi al meglio, o finirà per seppellirsi nel lavoro e abbandonarli senza rendersene conto?

È quasi pietrificato quando pensa che magari la storia si ripeterà, che farà gli stessi identici errori che suo padre ha fatto, ancora chino sulla donna e con la mano posata sul suo ventre anche quando suo figlio smette di muoversi, ed è solo quando le dita di Haru si posano sulla sua guancia che torna in sé e alza il viso per incrociare i suoi occhi: ci sono amore e comprensione nel suo sguardo, il solito calore riservato a lui che lo fa tornare a respirare, accompagnati da una buona dose di decisione e cocciutaggine che lo fa istantaneamente sorridere, divertito e innamorato come sempre.

“Siamo una squadra,” gli ricorda subito Haru con il tono affettuoso ma colmo di fermezza che l’ha fatta diventare uno dei membri più preziosi della loro vecchia squadra alle superiori e probabilmente uno dei capitani più amati della Seido quando ne ha preso le redini durante il suo terzo anno, e Kazuya non può fare a meno di annuire, ridacchiando, prima di baciarla sulle labbra, grato come ben poche volte è stato nella sua vita che esista qualcuno che riesce a leggerlo così bene senza aver bisogno delle parole: sono una squadra da metà delle loro vite, pensa, ed entrambi sanno di avere l’uno il supporto incondizionato dell’altra e viceversa, e sono quanto più pronti possibile per gestire qualsiasi sfida venga loro messa davanti.

Certo, crescere un figlio non sarà un’attività diretta come lo è sedersi a un tavolo per inventarsi la strategia giusta per battere un team avversario, è qualcosa di molto più complesso e difficile, ma non sarà da solo e non saranno di certo le sue insicurezze a fargli dimenticare quanto abbia sempre desiderato diventare genitore e quanto Haru sia, sotto ogni punto di vista, la compagna perfetta per accompagnarlo anche in questa nuova avventura.

 

Trascorrono il resto della giornata in tranquillità, senza nuovi avvenimenti emozionanti, e quando Ryouko e Youichi danno loro la buonanotte dopo aver cenato insieme e tornano a casa, Kazuya e Haru si spostano sul divano del salotto come ogni giorno. Di solito guardano la televisione, canali sportivi che trasmettono partite di baseball se ce ne sono in programma o un film a scelta di uno o dell’altra, ma quella sera nessuno dei due allunga una mano verso il telecomando.

Kazuya si è coricato lungo lo schienale, piegando le labbra in un broncio e aprendo le braccia per invitarla ad accoccolarsi contro di lui, e Haru ha sbuffato una risata esasperata prima di accontentarlo: sono sdraiati con il petto di lui contro la schiena di lei, le mani di entrambi intrecciate e posate sul ventre della donna con fare quasi protettivo, mentre si scambiano parole sussurrate come per non disturbare il bambino che ha smesso di scalciare poco dopo aver finito di cenare. Non hanno detto niente a Ryouko e Youichi, né a Satoru quando ha ritelefonato nel pomeriggio per sapere se andava tutto bene: vogliono tenersi questa splendida novità per loro per un po’, perché è privata e preziosa e per il momento non vogliono che altri sentano scalciare loro figlio quando ancora Kazuya deve farci l’abitudine.

“Credi che sia il caso di cominciare a pensare ai suoi possibili nomi?” chiede la donna, accettando con un verso soddisfatto il bacio che l’altro posa appena sotto il suo orecchio, e Kazuya la stringe un poco più forte contro di sé: quando hanno scoperto di essere in dolce attesa hanno deciso di non sapere il sesso del bambino, e quando parenti e amici hanno chiesto loro se avevano pensato a dei nomi hanno sempre risposto di no, che il momento di farlo non era ancora arrivato. Adesso è arrivato, però, e l’ansia di quella mattina lo fa rimanere muto e immobile per diversi minuti; Haru, perché è la persona più perfetta che Kazuya abbia mai conosciuto, ignora il suo silenzio e comincia invece a parlare per distrarlo. “Pensavo che potremmo scegliere due nomi per un maschio e due per una femmina