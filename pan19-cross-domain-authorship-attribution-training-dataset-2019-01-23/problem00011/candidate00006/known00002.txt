« Io non... »
« Non lo credevi possibile, vero? » lo interruppe, vedendolo annuire, e Jason lo prese come l'incentivo a continuare, « Non sei il solo ad essere trattato diversamente per il tuo genitore divino. Solo perché mio padre è a capo dell'Olimpo non significa che sia più facile. È vero, non è lontanamente paragonabile a tutto quello che hai vissuto e continui a vivere ogni giorno, ma non dare per scontato che tu sia l'unico a soffrire. Vorrei... » si bloccò, la voce che sembrò tremargli senza un reale motivo, ma Nico sembrava paziente abbastanza da non mettergli alcuna fretta, « Vorrei poter essere debole. Vorrei poterlo fare, almeno una volta. »
Nico strinse i pugni e i suoi occhi divennero nera ossidiana, più taglienti della sua spada. A Jason tremarono le mani.
« Forse so come aiutarti. » disse, e il suo petto parve un cielo carico di pioggia che finalmente lasciava passare il sole, dopo il temporale, « Potrebbe esserci un modo, ma è pericoloso. »
Le labbra di Jason si piegarono in un sorriso, e si sentì un pazzo. Forse lo era davvero, forse avrebbe dovuto alzarsi e mettere più distanza possibile fra loro due. Ma non poteva. Non poteva pensare di andarsene, non ora che poteva capire, non ora che poteva essere d'aiuto.
« Facciamolo. »
« È pericoloso. »
« Non mi importa! La vita di un semidio è pericolosa, eppure non mi sono mai tirato indietro. Abbiamo combattuto contro mostri, titani, Gea! Cosa può esserci di peggio? »
« Potrei farti troppo male. » ribatté, « Potrei rovinarti, potrei uccidere più della tua curiosità. Non sai di cosa sono capace. »
Jason si fermò a osservarlo, il suo sorriso che perse un poco della sua forza.
Nico sembrava tornato indietro nel tempo, come quando lo avevano recuperato da Roma. Sembrava distante, spaventato, una bestia ferita che cerca una via di fuga. Il suo primo pensiero fu che fosse colpa sua, e si spostò indietro col busto; ma poi qualcosa nella sua testa scattò, come quando finalmente si trova l'ultimo pezzo del puzzle.
Nico aveva paura di se stesso. Era vero, Jason non aveva idea di fin dove potessero spingersi i suoi poteri, e si era inizialmente sentito a disagio in sua compagnia, ma era arrivato al punto di sentirsi al sicuro con lui. Nico non era una minaccia, e Jason doveva ricordargli ciò che si erano ripromessi.
« Mi fido. » gli sussurrò, dolcemente, e fece perno sulle proprie braccia per alzarsi dal suo corpo, tendendogli una mano per aiutarlo a fare altrettanto, « Mi fido di te, figlio di Ade.»
Si misero seduti, e si guardarono come in battaglia, studiandosi. Jason sorrideva, nonostante le parole del ragazzo lo avessero preoccupato, perché voleva davvero che Nico gli credesse. Si rese conto che si fidava ciecamente di lui, che non avrebbe esitato un secondo a mettere la propria vita nelle sue mani, se ce ne fosse stato bisogno.
Voleva che funzionasse. E sembrava volerlo anche lui, perché mentre le sue dita continuavano a torturare l'anello che portava al dito i suoi occhi erano fissi in quelli di Jason, alla disperata ricerca di un 'no'.
Ma non lo trovò.
« D'accordo. » disse, mettendosi seduto più comodo, « Ti aiuterò. Ma non oggi, non adesso, non credo di esserne in grado. »
Cercò di nascondere la sua delusione, ma annuì.
« Domani? »
« Domani. Torno di guardia, tu dormi. » disse, pragmatico, per poi uscire senza più guardarlo. Jason lo osservò richiudere la tenda, e si rimise nel sacco a pelo con l'elettricità sotto la pelle.

***

Jason brandì la sua spada d'oro imperiale un'ultima volta, prima che attorno a loro regnasse il silenzio. Finalmente anche l'ultimo mostro era stato rimandato nel Tartaro, e si portò le mani alle ginocchia, riprendendo fiato.
Una mano fredda gli si posò sul braccio, e Jason alzò lo sguardo.
« Vieni, troviamo un posto sicuro. » gli disse Nico, e si ritrovò a seguirlo dopo aver riportato la spada in forma di moneta, riponendola nella propria tasca.
Le dita di Nico abbandonarono la sua pelle, e lui dovette sforzarsi di non pensarci.
Si inoltrarono per una buona mezz'ora nel bosco, fino a quando non trovarono una grotta ben riparata nella quale decisero di fermarsi.
« Sai, sono felice di aver quasi terminato questa missione. » iniziò, posando lo zaino a terra e tirandone fuori il sacco a pelo, « Inizio a sentire la mancanza del Campo. »
Una pausa precedette la risposta di Nico, che fu come una freccia in pieno petto.
« Il Campo Giove? »
Jason aprì la bocca per rispondere, ma non trovò cosa dire. Sistemò il sacco a pelo, prima di parlare.
« Non lo so. »
Le parole rimasero sospese fra di loro come se si trovassero in acqua, e sentì Nico avvicinarsi.
« Riguardo al nostro discorso di ieri... ne sei ancora convinto? » domandò, e per la seconda volta nel giro di pochi istanti si