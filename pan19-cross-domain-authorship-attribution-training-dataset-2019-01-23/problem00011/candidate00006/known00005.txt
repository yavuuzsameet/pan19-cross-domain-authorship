differenza-- »
« L'avrebbe fatta per me! »
« Così non mi avresti potuto curare? » gemette Nico, la gola un nido di vespe, « Perché non saresti potuto essere il bravo crocerossino che si prende carico di un caso perso?! »
Le labbra del figlio di Apollo si strinsero le une contro le altre, mentre ascoltava il ragazzo parlare, e le mani si chiusero a pugno. Le ombre continuavano a spandersi come nera pece, colando dal lettino, ma sembravano non volersi avvicinare a Will, disegnando al contrario un semicerchio attorno allo sgabello.
« Faccio quanto mi è possibile per aiutare tutti... » rispose teso, quasi si stesse trattenendo. Ma Nico continuò imperterrito, la rabbia ad alimentare le ombre.
« Oh, com'è bravo il povero Will! Disposto ad aiutare persino uno come Nico Di Angelo! » stava dicendo, sarcastico, mentre ad ogni parola l'espressione del medico si scuriva e induriva, « Poverino, dev'essere dura sopportare un tale pes-- »
« Basta. »
Se avesse potuto, Nico avrebbe continuato a parlare, avrebbe continuato imperterrito a riversare la sua frustrazione, ad attaccarlo per paura di essere ferito, cercando di allontanarlo prima che fosse lui a farlo. Ma Will aveva pronunciato quella parola con una durezza che mai aveva sentito nella sua voce solitamente solare e squillante, sempre adornata da quel sorriso che faceva così male guardare.
Dal canto suo, il figlio di Apollo lo stava guardando con la mascella serrata e gli occhi di pietra. Nico non lo aveva mai visto così.
« Sta’ zitto, Di Angelo. Un'altra parola ed è la volta buona che agli Inferi ci arrivi per davvero. »
Will non ricordava l'ultima volta in cui si fosse sentito così offeso, se mai era accaduto. Certo, in quanto dislessico aveva subito il suo bel carico di bullismo, ma non era mai stato tale da farlo stare male come in quel momento. Forse perché a lui di tutti quei bambini che lo schernivano per la sua difficoltà di lettura e scrittura non è mai importato molto, mentre Nico... dèi, Nico ormai era diventato tutto il suo mondo.
Lo sapevano bene alcuni suoi fratelli e sorelle, oltre ai suoi amici, di quanto la sola presenza del figlio di Ade bastasse a catturare l'attenzione di Will, facendogli fare triple capriole all'indietro e riempirgli la testa di dubbi e timori. Avrebbe voluto aiutarlo, permettergli di stare bene, e se questo lo avrebbe portato a stare con qualcun altro... Will lo avrebbe fatto. Perché la cosa che gli premeva maggiormente era la sua felicità; farne parte sarebbe stato un bellissimo onore, non qualcosa di scontato.
Per questo sentirlo parlare a quel modo lo aveva fatto scattare, una sensazione che sperava di aver dimenticato che si raggruppò sotto alla pelle dei suoi polpastrelli.
Spostò immediatamente le mani dal lettino, la sinistra che strinse spasmodica la destra, chiusa a pugno.
« Credi che io ti aiuti per un tornaconto personale? Pensi davvero che io lo faccia solamente per apparire migliore?! » domandò, mentre osservava gli occhi di Nico guardarlo come si guarda un terribile temporale. Piano sembrò aprire la bocca per rispondere, ma la richiuse lentamente.
« Ho visto morire tante persone, Nico, giovani semidei pieni di sogni e speranze, ragazze e ragazzi con delle aspettative per questa vita che nessuno di noi ha scelto. Ho perso degli amici e dei fratelli, persone alle quali volevo bene e... e che amavo. » la sua voce si incrinò appena, il ricordo della perdita a scavargli la carne come se fosse accaduto tutto il giorno prima, come se fossero passate solo poche ore. Rivide i loro volti, i loro sorrisi, gli sembrò di sentire le loro risate nelle orecchie. Inspirò profondamente, smettendo di guardare il figlio di Ade e spostando gli occhi sulle proprie mani, le dita tremanti.
« Ho passato così tanto tempo a incolparmi per ciò che è successo, per non essere stato migliore, per non averli potuti salvare... »
« Non-- » iniziò Nico, ricevendo un’occhiata di avvertimento e tossicchiando appena, « Non è colpa tua. » riuscì poi a dire, e le parole fecero più male di quanto Will non fosse disposto ad ammettere. Perché se lo era ripetuto a lungo, la notte, quando la stanchezza chiamava dolcemente il suo nome ma i sensi di colpa possedevano la voce più forte; si era detto spesso quanto non fosse colpa sua, non potesse esserlo. Stavano combattendo una guerra e sarebbe stato stupido pensare di non subire perdite... ma lui lo aveva comunque sperato, come uno stupido ottimista.
Davanti agli occhi era ancora viva l'immagine dei drappi che venivano bruciati in memoria dei defunti, il calore ad asciugare le lacrime. Un sole cucito in oro gli brillò nella memoria e Will cercò di riprendersi.
« Lo so. » rispose, assicurandolo, mentre la sensazione pungente ai suoi polpastrelli diminuiva lentamente, anche se non smise di stringersi il polso, « Lo so. » ripeté ancora, non seppe se per convincere Nico o se stesso, « Ma ho sofferto, come tutti, per la loro morte. Il minimo che io possa fare è assicurarmi che nessun altro soffra più a quel modo. »
I suoi occhi si spostarono per un momento